
{T412}༄༅༅། །རྒྱ་གར་སྐད་དུ། སརྦ་ཏ་ཐཱ་ག་ཏ་ཙིཏྟ་གརྦྷཱརྠ་ཏནྟྲ། བོད་སྐད་དུ། དེ་བཞིན་གཤེགས་
པ་ཐམས་ཅད་ཀྱི་ཐུགས་ཀྱི་སྙིང་པོ་དོན་གྱི་རྒྱུད། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དེ་བཞིན་གཤེགས་པ་ཐམས་ཅད་ཀྱི། །སྐུ་གསུང་ཐུགས་ཀྱི་རྡོ་རྗེ་བདག །སྙིང་པོ་མཆོག་ནི་བཞུགས་པའི་སྐུ། །རྡོ་རྗེ་སེམས་
དཔའ་ལ་གཟིགས་ཏེ། །སངས་རྒྱས་རྣམས་ཀྱི་ཡེ་ཤེས་སྐུ། །སྣ་ཚོགས་གཟུགས་ཅན་སེམས་འདི་ནི། །མཐའ་དང་བྲལ་བ་ཡིན་མོད་ཀྱི། །སྲིད་དང་འཁོར་བར་རབ་ཏུ་གྲགས། །དེ་ན་རྡོ་རྗེ་སེམས་དཔའ་ཡིས། །བཅོམ་ལྡན་འདས་ལ་འདི་སྐད་གསོལ། །ཀྱེ་ཧོ་རང་བྱུང་བཅོམ་ལྡན་
འདས། །ནམ་མཁའི་བདག་པོ་སྣ་ཚོགས་ལུས། །གསུང་གི་མངའ་བདག་རིག་སྔགས་རྒྱལ། །སྐྱེ་མེད་དབྱིངས་ནས་སྣང་བྱེད་འཁྲུངས། །འགྲོ་དྲུག་འདྲེན་པ་ཁྱོད་ཀྱིས་གསུངས། །ཉིད་ཀྱི་ཞལ་ནས་ཐིགས་པ་ཤོར། །ཀེ་ཀེ་རུ་དང་མརྒད་དང་། །སྤུག་དང་རྡོ་ཡི་སྙིང་པོ་དང་། །རིན་ཆེན་
ཁ་དོག་སྣ་ལྔ་པས། །ཡེ་ཤེས་གཞལ་ཡས་ཁ་དོག་སྤྲས། །ཉིད་ལས་མི་གཞན་འཇིགས་བྱེད་དང་། །རྒྱལ་སྲས་དད་པ་གཏམ་ཉན་དང་། །འགྲོ་བ་འདུལ་བའི་འཁོར་རྣམས་སོ། །དེ་ནས་བཅོམ་ལྡན་ཤཱཀ་ཐུབ་ཀྱི། །གསུང་གི་དགོངས་པ་མཁྱེན་ནས་ནི། །སངས་རྒྱས་རྣམས་ཀྱི་ཡེ་ཤེས་

ཀྱི། །རབ་འབྱུང་ཡེ་ཤེས་བསྡུ་བ་མཛད། །དེ་བཞིན་གཤེགས་ཀྱིས་འདི་སྐད་དུ། །ཆེད་དུ་རྗོད་པ་རྣམ་པར་མཛད། །གང་ཞིག་རྩོལ་མེད་བདེ་ཆེན་དོན། །ལྷན་ཅིག་སྐྱེས་པ་མ་མཐོང་ན། །སྒྲུབ་དང་རྩོལ་བ་ཅི་སྤྱད་ཀྱང་། །བྱིས་པ་དོན་མེད་ག་ཆད་དུ། །རྫས་བཟུང་བ་ནི་འཆིང་
བ་ཉིད། །རྟེན་འབྲེལ་སྒོམ་པ་གཉིས་པའོ། །དོན་མེད་ཉམས་མྱོང་འདོད་པ་ཡང་། །འཆིང་བའི་རྒྱུ་སྟེ་གསུམ་པའོ། །ཁ་ཅིག་ཨེ་རིའི་ཐལ་བས་བྱུགས། །དབང་ཕྱུག་ནམ་མཁའི་རྫས་རྣམས་སྡུད། །འཆིང་བའི་རྒྱུ་སྟེ་བཞི་པའོ། །གླེང་གཞིའི་ལེའུ་སྟེ་དང་པོའོ།། །།མཐའ་དང་
བྲལ་བའི་རང་བཞིན་ལ། །གཟུང་འཛིན་ནད་ཀྱིས་ཅི་ལ་འཆིང་། །གདོད་ནས་དག་པའི་ནམ་མཁའ་ལ། །བག་ཆགས་མཚན་མས་ཅི་ལ་འཆིང་། །སྐྱེ་འགག་མེད་པའི་ཆོས་ཉིད་ལ། །རྒྱུ་འབྲས་ནད་ཀྱིས་ཅི་ལ་འཆིང་། །བསམ་དང་བྲལ་བའི་ཡེ་ཤེས་ལ། །རྟོག་དཔྱོད་ནད་ཀྱིས་ཅི་ལ་འཆིང་། །ཨེ་
མའོ་རྣམ་དག་སེམས་ཉིད་ཀློང་། །ལྷན་ཅིག་སྐྱེས་པ་བདེ་བའི་མཆོག །འོད་གསལ་སྣ་ཚོགས་དུས་ན་བདེ། །རྣམ་དག་འཁོར་ལོ་བདེ་བ་ལ། །བསྣུན་པའི་བློ་གྲོས་ལོག་པ་ཡིས། །སྲིད་རྒྱུ་ངེས་པའི་རྩ་བར་འཁྱམས། །གཞན་ཡང་སྟོན་པས་འདི་སྐད་གསུངས། །ཞེན་ཆགས་ཅན་གྱི་
གདུལ་བྱ་ལ། །བདེ་བ་ཆེན་པོ་བཅོས་མ་སྦྱིན། །ཁོང་ཁྲོ་ཅན་གྱི་གདུལ་བྱ་ལ། །གཡོ་བ་རླུང་གི་བཅོས་མ་སྦྱིན། །འདོད་པ་ཆུ་བཞིན་གདུངས་པ་ལ། །བཀྲི་དྲང་རང་རྒྱུད་བཅོས་མ་སྦྱིན། །ཀུན་ཏུ་རྨོངས་པའི་ཡིད་ཅན་ལ། །སྟོང་པ་སྙིང་རྗེ་བཅོས་མ་སྦྱིན། །སྟོན་པས་དེ་སྐད་བཀའ་སྩལ་པས། །
འཁོར་རྣམས་བསྡུ་བ་རྣམ་མཛད་དེ། །དེ་བཞིན་གཤེགས་ལ་འདི་སྐད་གསོལ། །ཡེ་ནས་རྣམ་པར་དག་པས་ན། །ཁམས་གསུམ་འཁོར་བ་ཇི་ལྟར་ལགས། །གློ་བུར་པ་ཞིག་ལག་ལགས་འགྱུར་ན། །ཐོག་མཐའ་ཡོད་པར་མི་འགྱུར་རམ། །ཡང་ན་རྡོ་རྗེ་སེམས་སོགས་པ། །དམྱལ་བར་འཚེད་
པར་མི་འགྱུར་རམ། །འཁོར་བ་བདེ་བ་གྲུབ་པ་ན། །སྦྱང་བཏུབ་བམ་ནི་ཅི་ཞིག་གུ། །དེ་སྐད་གསོལ་ནས་མི་སྣང་གྱུར། །དེ་བཞིན་གཤེགས་པས་བཀའ་སྩལ་པ། །ང་ལ་ཉན་པ་ཁྱེད་ལེགས་སོ། །རྩེ་གཅིག་ཡིད་ཀྱིས་དང་བར་བྱོས། །མ་ངེས་ཁ་དོག་འཇའ་ཚོན་ལས། །རིགས་

ཀྱི་ཁྱད་པར་ཐ་དད་སྣང་། །ལྡན་ལ་ལྷ་མི་གཅིག་པའོ། །མ་བསྡུས་གཅིག་ཏུ་རྫོགས་པའོ། །སྨྲ་བའི་སེང་གེ་འཇིགས་པ་མེད། །བཀའ་ཡི་དགོངས་པ་ཤིན་ཏུ་ཟབ། །མརྒད་བློ་ཡིས་མཆིང་བུ་ལེན། །སྣ་ཚོགས་ཁ་དོག་རིགས་སུ་བསྒྱུར། །དཔེར་ན་སྭ་སྟི་ཀ་བཞིན་ནོ། །ཀ་རན་ད་ཡི་སྐྱེ་
བཞིན་ནོ། །བརྟགས་ཤིང་བརྟགས་ཤིང་སྐྱེ་བར་འགྱུར། །སངས་རྒྱས་རྣམས་ཀྱི་ཡེ་ཤེས་སྐུ། །ཁྱབ་བདག་ནམ་མཁའི་སྣ་ཚོགས་གཟུགས། །དེང་བདག་སེམས་དཔའི་ལུས་སུ་འགྱུར། །འགྲོ་བའི་མགོན་པོས་དེ་སྐད་དུ། །བཤད་ནས་འཁོར་རྣམས་དེངས་གྱུར་ཏེ། །ཕྱོགས་གཅིག་ཏུ་ནི་
འཁོད་གྱུར་ནས། །བཅོམ་ལྡན་འདས་ལ་འདི་སྐད་གསོལ། །ལྟ་བའི་རང་བཞིན་ཇི་ལྟ་བུ། །མ་བཅོས་ངོ་བོ་ཇི་ལྟ་བུ། །ཡེ་ཤེས་སྤྱོད་པ་ཇི་ལྟ་བུ། །བཅོམ་ལྡན་འདས་ཀྱིས་བཀའ་སྩལ་པ། །ལེགས་སོ་འདུས་པའི་ཚོགས་ཆེན་པོས། །རྣམ་པ་དྲུག་གི་མཚན་ཉིད་དེ། །ཁྱད་པར་བདུན་དང་
མཚན་པའི་དཔེ། །བཅུ་བཞི་རྣམ་པ་ཅི་རིགས་སུ། །བཅུ་གསུམ་མ་ནོར་ཞེས་སུ་བཤད། །ལྷན་ཅིག་སྐྱེས་པ་ཁྱབ་གནས་པ། །མངོན་སུམ་དབང་གི་ངོ་བོར་ཤར། །སྦྱིན་པས་བཟློག་ནས་བལྟས་པ་ཡིས། །ནམ་མཁའ་ལས་འབབ་བདེ་སྐྱོང་ནས། །ཐུར་དུ་འཁོར་ལོ་དྲུག་རིམ་དུ། །ཨ་ཏ་
རཀྟ་བདེ་བ་ལེན། །ཡེ་ཤེས་ཟེར་ཞིང་སྡུག་བསྔལ་སྐྱེ། །རྨོངས་པས་མྱ་ངན་སྡིག་པ་འཛིན། །དེ་མི་སྤོང་བའི་འཆིང་བར་འགྱུར། །སིདྷའི་ཚུལ་དུ་དགེ་སློང་གཉིས། །དབང་རྫོགས་ཟེར་ཞིང་བདེ་བ་སྤྱོད། །འཆི་འཕོས་ནས་ནི་དམྱལ་བར་སོང་། །རྒྱལ་པོའི་ཁབ་ནི་བཙུན་མོ་ཅན། །ཚོམ་
དུ་སྡུད་ཅིང་རེག་པ་ཡིས། །ཡེ་ཤེས་གཞན་ལ་འཆད་ཅིང་སྟོན། །འཆི་འཕོས་དུར་ཁྲོད་ས་ག་ཡི། །སྨད་འཚོང་མ་ཡི་སྲིན་བུར་སྐྱེས། །འཇིག་རྟེན་ཁམས་གཞན་སེམས་དམྱལ་དུ། །ཤིན་ཏུ་འཚེད་ཅིང་འབོད་པར་འགྱུར། །པྲིཀྵའི་དྲུང་ན་ཨ་ཀོ་ཏ། །བཀའ་ཡི་བསྒོ་བ་རྣམ་པར་བྱེད། །
ཁ་སྦྱོར་བ་ནི་ཡེ་ཤེས་ཞེས། །བཞིན་བཟང་མ་ལ་ལེགས་པར་དགོད། །ཚེ་འཕོས་ནས་ནི་ངུ་འབོད་སྐྱེས། །འཆད་པའི་སྐྱེས་བུ་དེ་ཕྱིར་ངེས། །ཁྱོད་ཀྱིས་འདྲི་བ་བསྟན་པར་བྱ། །སེམས་ཀྱི་རང་བཞིན་མ་བཅོས་པ། །མི་རྟོགས་ལྟ་བ་མི་དམིགས་ཤེས། །མིག་ཡོ་ངོ་བོ་མི་འདའ་དམ། །

དེ་སྐད་གསུངས་ནས་མི་སྣང་གྱུར། །འདྲི་བའི་རྟོག་པ་དང་པོ་ཆོད། །འཆད་པའི་སྐྱེས་བུས་ཡང་གསོལ་པ། །འགྲོ་བའི་བླ་མ་གཉེན་གཅིག་པུ། །དམ་ཕོག་པ་ནི་ཇི་ལྟར་ལགས། །དབང་གི་རང་བཞིན་ཇི་ལྟར་ལགས། །རྟོག་པ་གཉིས་པ་དྲིས་པ་ལས། །ལྟ་བའི་
ལེའུ་སྟེ་གཉིས་པའོ།། །།ལྷན་ཅིག་སྐྱེས་པའི་བདེ་བ་ཡི། །གང་ལ་མིང་དེ་སྐད་བྱ་ཡི། །ཏིང་ངེ་འཛིན་ལ་སྙོམས་པར་ཞུགས། །མཚོན་པའི་དཔེ་ནི་འདི་སྐད་གསུངས། །ནག་པོ་བརྩེགས་པ་པད་པ་ཏི། །གྲི་ཏ་དང་ནི་ཀང་ཀ་དང་། །ཕག་དང་གླང་པོ་གཞོན་ནུ་མ། །
ཟླ་བ་ཆུ་ཤེལ་གླང་སེང་དང་། །ཨོ་ད་ཆུ་བོ་གསུམ་འདྲེས་དང་། །གསེར་དང་ནམ་མཁའི་རི་བོ་མེ། །གསུམ་པ་བཅུ་བཞིར་ཤེས་པར་གྱིས། །དེ་བཞིན་ཉིད་ལྡན་དམ་པ་སྟེ། །དེ་ལས་གང་ཞིག་འདའ་བྱེད་པ། །དམྱལ་བར་ཡང་དག་འཚེད་པར་བཤད། །ཨེ་མའོ་རང་རིག་སྐལ་ཆེན་པོ། །
ནམ་མཁའི་སྤྲིན་ལ་འབུད་པར་བྱེད། །བྱིས་པ་རང་བཞིན་མི་ཤེས་པས། །བཅོས་མེད་རང་བཞིན་སྤྲོ་བསྡུ་བྱེད། །རྣམ་དག་འོད་གསལ་སྒྲིབ་པ་མེད། །ཡེ་ཤེས་རྒྱ་མཚོར་ཞུགས་རྨོངས་པས། །ཀུན་ཏུ་འཆིང་བའི་མདུད་པ་ཉིད། །ཀུན་ཏུ་འཆིང་བ་རྒྱུན་མི་འཆད། །ལྷན་ཅིག་སྐྱེས་པའི་
མདའ་འཕངས་ཀྱང་། །བསྣུན་པའི་བློ་གྲོས་ལོག་པ་ཡིས། །གཅིག་དང་དུ་མས་སེམས་བསླད་པས། །རྨོངས་པ་ང་རྒྱལ་སྤེལ་བར་བྱེད། །རླུང་གི་རྒྱུ་བ་དྲིལ་བའི་ལྷ། །ཡིག་འབྲུ་ཁ་དོག་གོ་བར་བྱེད། །ཡིད་དང་རླུང་ནི་རྒྱུ་བ་ན། །སྣང་བ་འགགས་པ་ཡེ་ཤེས་སོ། །དེ་ཉིད་ལོག་པས་འཆིང་
བའི་རྒྱུ། །ཚངས་པ་ཡི་ནི་ཙཎྜ་ལཱི། །སྦར་བས་ལྷ་ཉིད་འོད་དུ་ཞུ། །ཀ་སོགས་གཡས་དང་གཡོན་དུ་ཨ། །ཡིག་མགོ་ཚིག་དང་གསོས་པ་དང་། །སྟོང་ཕྲག་བདུན་ཅུའི་རྩ་ལམ་ནས། །བབ་པ་བདེ་བ་སྐྱེད་པར་བྱེད། །དོན་དམ་པའོ་ཞེས་སུ་སྨྲ། །རྨོངས་པ་བསྡོམས་པས་མདུད་པ་གྲོལ། །
ཟག་པ་སྐྱེས་པས་འཆིང་བར་འགྱུར། །ལྷན་ཅིག་སྐྱེས་པས་རིགས་པ་ཡིས། །ཅི་རིགས་པ་རུ་གཞན་ལ་སྟོན། །གྲོལ་བར་འགྱུར་ཞེས་ང་མི་སྨྲ། །ཨེ་མའོ་བློ་ནི་གཉིས་སུ་སྣང་། །ཇི་ལྟར་སྤྱད་ཀྱང་གྲོལ་མི་འགྱུར། །དབང་གི་ལེའུ་སྟེ་གསུམ་པའོ།། །།གང་ལ་མིང་དེ་སྐད་

བྱ་བའི། །ཏིང་ངེ་འཛིན་ལ་སྙོམས་པར་ཞུགས། །དེ་ནས་རྡོ་རྗེ་སེམས་དཔའ་ཡིས། །རྟོག་པ་གསུམ་ལ་གཅད་པའི་ཕྱིར། །སྟན་ལས་ལངས་ཏེ་འདི་སྐད་གསོལ། །ནམ་མཁའི་བདག་པོ་སྣ་ཚོགས་ལུས། །སྒོམ་པའི་རང་བཞིན་ཇི་ལྟར་ལགས། །ཕྱག་འཚལ་རྡོ་རྗེ་དཔའ་ཁྱོད་
ལ། །ཕྱག་འཚལ་རྡོ་རྗེ་རང་བྱུང་སེམས། །ཕྱག་རྣམས་དག་པ་འོད་གསལ་དབྱིངས། །ཕྱག་འཚལ་འདུད་ཅིང་ཕྱག་འཚལ་འདུད། །འགྲོ་བའི་བླ་མ་ཡེ་ཤེས་གཟུགས། །གསུང་གི་ཐིགས་པ་ལྷན་ཅིག་སྐྱེས། །རྣམ་དག་རང་རིག་དབྱིངས་ལ་འདུད། །བཅོམ་ལྡན་འདས་ཀྱིས་
བཀའ་སྩལ་པ། །ཀྱེ་མ་སེམས་དཔའ་རྡོ་རྗེ་ཉོན། །མངོན་དུ་གྱུར་པ་སྒོམ་པའི་མཆོག །སྣ་ཚོགས་འབར་བ་ཡེ་ཤེས་དྲོད། །ཅི་ཡང་མཐོང་ལ་མེད་རྟོགས་ན། །མ་མཐོང་གནས་ན་མཐོང་བ་རུ། །མཐོང་ན་འགག་ཅིང་བལྟས་ན་སྐྱེ། །ཤེས་རབ་ཡེ་ཤེས་འོད་པོ་ཆེ། །ཅི་དགར་བཞག་
ན་བདེ་བ་འགོག །ཡེ་ཤེས་རྒྱ་མཚོ་ཡེ་གསལ་ལ། །སངས་རྒྱས་སྒོམ་པར་མི་མཛད་དོ། །དེ་ལ་གཉེན་པོ་ཡོད་དམ་ཅི། །རིགས་པས་སྟོན་པ་འཆིང་བའི་ནད། །འདས་དང་མ་བྱོན་ད་ལྟར་གྱི། །བདེ་བ་དེ་ནི་སྟོན་མཛད་དམ། །རྡོ་རྗེ་སེམས་དཔའ་ཁྱོད་ཉིད་ཀྱིས། །བསྟན་པར་ནུས་སམ་འོན་
ཏེ་ཅི། །བསྙད་དུ་མེད་པས་བརྗོད་དང་བྲལ། །བསྒྲུབ་ཏུ་མེད་པས་དཔེ་དང་བྲལ། །མཚོན་དུ་མེད་པས་ཚིག་ལམ་ཆད། །ལྷན་ཅིག་སྐྱེས་པས་བསྒྲུབ་ཏུ་མེད། །མངོན་དུ་གྱུར་པས་བསྒོམ་དུ་མེད། །དཔྱད་དུ་མེད་པས་བཅོས་དང་བྲལ། །མ་ཡེངས་བློ་ཡིས་རྟོགས་པའོ། །བསྒོམ་
པའི་ལེའུ་འདི་བཤད་པའི་ཚེ། །འཆད་པའི་སྐྱེས་བུ་ཉིད་ཀྱང་ནི། །བརྒྱལ་ནས་ས་ལ་འགྱེལ་གྱུར་ཏེ། །ལྷ་མིན་རིག་སྔགས་འཆང་བ་རྣམས། །སོ་སོར་བྱེར་ཏེ་དེངས་པར་གྱུར། །ལྷ་ཡི་བུ་མོ་སྟོང་ཕྲག་ནི། །ཆོས་ལ་རྡུལ་མིག་རྣམ་པར་དག །བྱང་ཆུབ་སེམས་དཔའ་ཉི་ཁྲི་ཡང་། །
དེ་མ་ཐག་ཏུ་མངོན་སངས་རྒྱས། །འཇིག་རྟེན་ཁམས་ནི་དྲུག་གཡོས་པས། །འུར་འུར་པོ་དང་ཆེམ་ཆེམ་གྱིས། །ཁམས་གསུམ་པོ་ནི་འདར་བར་བྱེད། །དེ་ཡི་མོད་ལ་སེམས་རྫོགས་པ། །ངོ་མཚར་སྐྱེས་ནས་འདི་སྐད་གསོལ། །ཨེ་མའོ་སངས་རྒྱས་ཀུན་གྱི་རྗེ། །རྫོགས་སངས་

རྒྱས་པ་བདེ་བའི་མཆོག །སྐལ་ལྡན་འདུལ་བྱེད་གཉེན་གཅིག་པུ། །འགྲོ་བའི་མར་མེ་ཡེ་ཤེས་སྒྲོན། །ཁྱོད་ཀྱི་ཐུགས་ཀྱི་ཡེ་ཤེས་ཀྱིས། །མ་རིག་སྒོ་ངའི་ལིང་ཐོག་བསལ། །རྣམ་དག་ཡེ་ཤེས་ཁྱོད་ལ་འདུད། །དགའ་མགུ་རངས་ནས་གསོལ་པ་དང་། །
ཐམས་ཅད་འདུད་ཅིང་འཁོད་པར་བྱེད། །སྒོམ་པའི་ལེའུ་སྟེ་བཞི་པའོ།། །།དེ་སྐད་བཅོམ་ལྡན་ཤཱཀྱ་ཐུབ། །རྡོ་རྗེ་སེམས་དཔའ་ལ་གཟིགས་ཏེ། །བཀའ་ཡི་བསྒོ་བ་འདི་སྐད་མཛད། །ལེགས་སོ་འདུས་པའི་ཚོགས་ཆེན་རྣམས། །ཡང་དག་ཡེ་ཤེས་ལ་ཞུགས་
པས། །རྣམ་རྟོག་འཆིང་བའི་ནད་དང་བྲལ། །མཐའ་དང་བྲལ་བའི་རང་བཞིན་ལ། །བཟློག་པས་བལྟས་པ་ཐ་དད་འཛིན། །གཉུག་མའི་རང་བཞིན་ལྷན་ཅིག་སྐྱེས། །དེ་ཡང་བཅིངས་པས་ཅི་ལ་མཐོང་། །གང་གིས་དེ་ཉིད་མངོན་གྱུར་པ། །དེ་ལ་སྡིག་པས་ཅི་ལ་འཛིན། །དུས་གསུམ་
འཇིག་རྟེན་ཁམས་བཞུགས་པ། །དེ་ལ་བྱིན་གྱིས་རློབ་པར་མཛད། །དེ་ལ་གལ་ཏེ་གཟུགས་ཡོད་ན། །དཔག་གམ་གཞལ་དུ་བཏུབ་བམ་ཅི། །ལྷ་དང་ལྷ་མིན་གསང་བ་པ། །དེ་ལ་ཅི་རིགས་སྐྱོབ་པར་བྱེད། །གནོད་སྦྱིན་མཐུ་ཆེན་ཐོབ་པ་ཡང་། །སྲུང་བ་རྒྱུན་དུ་བྱེད་པར་འགྱུར། །
གྲུལ་བུམ་སྲིན་པོ་གདོན་རྣམས་ཀྱིས། །དེ་ཡི་བསམ་པ་ཡོངས་སུ་བསྒྲུབ། །ནད་དང་ཤུ་བ་འབྲས་དང་རིམས། །དེ་ཡི་ལུས་ལ་འབྱུང་མི་འགྱུར། །བསྐལ་པར་བསགས་པའི་སྒྲིབ་པ་ཡང་། །སྐད་ཅིག་མ་ཡིས་འབྱང་བར་འགྱུར། །རྒྱུན་དུ་ཞུགས་དང་ལན་ཅིག་འོང་། །ཕྱིར་མི་ལྡོག་པའི་
སེམས་དཔའ་ཡིས། །དེ་ཡི་གཟི་བརྗིད་འཕེལ་བར་བྱེད། །དེ་བས་སེམས་དཔའ་ཆེན་པོ་ཉོན། །ཁྱབ་པའི་འཁོར་ལོ་བདེ་བའི་མཆོག །དེ་ཉིད་ཕ་རོལ་ཕྱིན་དྲུག་ལྡན། །ཡི་གེ་མེད་དང་རིག་པའི་གསུང་། །དམ་པའི་དོན་ལ་འཇལ་བར་ནུས། །དོན་གྱིས་ཆོས་ཉིད་འཇལ་བར་སྟོན། །
བླ་མའི་ཞལ་ནས་དྲིས་ན་སྐྱེ། །རྟོགས་ན་རྣལ་འབྱོར་སྐྱེས་བུ་དེ། །ནམ་མཁའི་རྡུལ་ཕྲན་སྟོན་པར་འགྱུར། །མ་རབས་སྒྱུ་མའི་ཚིག་ལ་འཛིན། །ལྷན་ཅིག་སྐྱེས་པ་མཐོང་ངམ་ཅི། །གལ་ཏེ་མཐོང་ན་བརྟག་པར་འགྱུར། །བརྟགས་ན་ཡེངས་ཏེ་འཁྱམ་པར་འགྱུར། །གཉིས་ཀྱི་བློ་ལ་མྱ་

ངན་སྣང་། །ཁ་དོག་གཅིག་ཏུ་བསྒྱུར་བ་ཡི། །བདེ་བ་ཆེན་པོའི་འཁོར་ལོ་མཆོག །རྣལ་མ་ལ་གནས་འཆིང་གྲོལ་འགྱུར། །གང་ཞིག་བླ་མའི་དྲིན་ཤེས་དག །སྐྱེ་བ་མེད་པ་ཉིད་དུ་སྟོན། །བླ་མའི་བཀའ་དྲིན་མི་ཤེས་པ། །དེ་ཡིས་ལྷན་སྐྱེས་ཅི་ལ་མཐོང་། །ལྷན་ཅིག་སྐྱེས་པ་དེ་ཡིས་བཅིངས། །
དེ་ལ་འགྲོ་བ་སྐྱེ་ཞིང་འཆིང་། །ཐ་དད་གཟེངས་པས་ནད་དུ་གྱུར། །དུས་དང་གནས་སུ་བགྲངས་པས་ལྡོག །བདག་དང་གཞན་དུ་བལྟས་པས་ལྡོག །འདི་དང་ཕྱི་མར་བསྙད་པས་གོལ། །སྐྱེ་མེད་ལྷན་སྐྱེས་བཅོས་པས་འཆིང་། །དེ་སྐད་བཅོམ་ལྡན་འདས་ཀྱིས་བཤད། །འཆད་པའི་སྐྱེས་
བུས་འདི་སྐད་བསྟོད། །ཨེ་མའོ་རྣམ་དག་ཡེ་ཤེས་སྐུ། །ཁྱབ་བདག་གསུང་གི་ལྡེ་མིག་སྒོ། །མ་རིག་སྒྲིབ་པ་དྲལ་བའོ། །བདེ་བར་གཤེགས་པ་ཡེ་ཤེས་སྐུ། །ཨེ་མའོ་རྣལ་འབྱོར་ཐུགས་ཀྱི་བཅུད། །འགྲོ་བ་སྡུག་བསྔལ་གཟིར་ལས་བསྒྲལ། །མ་སྐྱེས་ལྷན་ཅིག་འགག་མེད་ཅིང་། །བྱང་
ཆུབ་སེམས་ལ་ཕྱག་འཚལ་བསྟོད། །ཕན་ཡོན་གྱི་ལེའུ་སྟེ་ལྔ་པའོ།། །།དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོའི་དོན་གྱི་རྒྱུད་རྫོགས་སོ།། །།རྗེ་བཙུན་གུ་རུའི་ཞལ་སྔ་ནས་དང་། ལོཙྪ་བ་སེང་ཀར་ཤཱཀྱ་འོད་ཀྱིས་ཕམ་ཐིང་དུ་བསྒྱུར་ཅིང་གཏན་ལ་ཕབ་པའོ།།
