
{T745}༄༅། །རྒྱ་གར་སྐད་དུ། ཨཱརྒྨ་ཏཱ་རཱ་བྷནྣཱ་རི་ཀཱ་ནཱ་མཱ་ཥྚ་ཤ་ཏ་ཀཾ། བོད་སྐད་དུ། རྗེ་བཙུན་མ་འཕགས་མ་སྒྲོལ་མའི་མཚན་བརྒྱ་རྩ་བརྒྱད་པ་ཞེས་བྱ་བ། རྗེ་བཙུན་འཕགས་མ་སྒྲོལ་མ་ལ་ཕྱག་འཚལ་ལོ། །དཔལ་ལྡན་ཡིད་འོང་པོ་ཊ་ལ། །སྣ་ཚོགས་ཁམས་ཀྱིས་རྣམ་པར་སྤྲས། །
སྣ་ཚོགས་ལྗོན་པ་འཁྲི་ཤིང་བཀྲམ། །འདབ་ཆགས་དུ་མ་སྒྲ་འབྱིན་པ། །འབབ་ཆུ་སྣ་ཚོགས་ལྷུང་ལྷུང་སྒྲོགས། །རི་དྭགས་མང་པོས་ཀུན་ཏུ་དཀྲིག །མེ་ཏོག་སྣ་ཚོགས་རིགས་རྣམས་ཀྱིས། །ཀུན་ཏུ་དྲི་ཡིས་བཀང་བ་སྟེ། །སྣ་ཚོགས་ཡིད་འོང་འབྲས་བུར་ལྡན། །རྐང་དྲུག་པ་རྣམས་གླུ་སྒྲ་འབྱིན། །མིའམ་
ཅི་རྣམས་དབྱངས་སྙན་ལེན། །གླང་པོ་མྱོས་པས་རབ་ཏུ་གཏམས། །གྲུབ་པ་རིག་འཛིན་ཚོགས་དང་ནི། །དྲི་ཟ་རྣམས་ཀྱིས་གླུ་བླངས་པ། །ཐུབ་པ་འདོད་ཆགས་བྲལ་རྣམས་ཀྱིས། །རྟག་ཏུ་ལེགས་པར་བསྟེན་པ་ན། །བྱང་ཆུབ་སེམས་དཔའི་ཚོགས་གཞན་དང་། །ས་བཅུའི་དབང་ཕྱུག་རྣམས་ཀྱང་སྟེ། །
འཕགས་མ་སྒྲོལ་སོགས་ལྷ་མོ་རྣམས། །རིག་པའི་རྒྱལ་མོ་སྟོང་རྣམས་དང་། །ཁྲོ་བོའི་རྒྱལ་པོའི་ཚོགས་གཞན་དང་། །རྟ་མགྲིན་ལ་སོགས་ཀྱིས་བསྐོར་བའི། །སེམས་ཅན་ཀུན་ལ་ཕན་བརྩོན་པ། །བཅོམ་ལྡན་འདས་ནི་སྤྱན་རས་གཟིགས། །བཞུགས་ཏེ་དེ་ནས་དཔལ་དང་ལྡན། །པདྨའི་སྙིང་
པོའི་གདན་བཞུགས་པའི། །དཀའ་ཐུབ་ཆེན་པོ་དང་ལྡན་པ། །བྱམས་དང་སྙིང་རྗེ་ལྡན་པ་ཡིས། །ལྷ་ཡི་འཁོར་ནི་ཆེན་པོ་ལ། །དེ་ཡི་ཆོས་ནི་སྟོན་པར་བཞེད། །ལག་ན་རྡོ་རྗེ་སྟོབས་ཆེན་པོ། །དེར་ནི་ཉེ་བར་འོང་ནས་སུ། །མཆོག་ཏུ་སྙིང་རྗེ་དང་ལྡན་པ། །དེས་ནི་སྤྱན་རས་གཟིགས་ལ་ཞུས། །གླང་པོ་སྦྲུལ་དང་སེང་གེ་མེ། །གླང་པོ་སྟག་
དང་ཆུས་དཀྲིགས་པར། །འཕྱན་པའི་སེམས་ཅན་འདི་དག་རྣམས། །འཁོར་བའི་རྒྱ་མཚོར་བྱིང་བ་རྣམས། །འཁོར་བའི་ཞགས་པས་བཅིངས་པ་རྣམས། །ཆགས་སྡང་གཏི་མུག་རང་བཞིན་ལས། །གང་གིས་སེམས་ཅན་གྲོལ་བྱེད་པ། །ཐུབ་ཆེན་བདག་ལ་དེ་གསུངས་ཤིག །དཔལ་ལྡན་དེ་ནི་སྤྱན་རས་གཟིགས། །
འཇིག་རྟེན་མགོན་པོས་འདི་སྐད་གསུངས། །ཕྱག་ན་རྡོ་རྗེས་རྟོགས་བྱེད་པ། །སྙན་པའི་ཚིག་ནི་གསུངས་པའོ། །ཉོན་ཅིག་གསང་བའི་རྒྱལ་དབང་པོ། །སྐྱོབ་པ་འོད་དཔག་མེད་པ་ཡི། །སྨོན་ལམ་དབང་གིས་བྱུང་བ་སྟེ། །བདག་གི་བཀའ་ཡིས་འཇིག་རྟེན་མ། །སྙིང་རྗེ་ཆེ་དང་ལྡན་པ་ཡིས། །འགྲོ་བ་འདོན་པར་བརྩོན་པ་མོ། །ཉི་མ་ཤར་བ་

དང་འདྲ་བ། །ཟླ་བ་ཉ་འདྲ་བྱད་ཀྱི་འོད། །ལྷ་དང་ལྷ་མིན་མིར་བཅས་པ། །འདི་རྣམས་སྒྲོལ་ཞིང་སྣང་བར་བྱེད། །འཇིག་རྟེན་གསུམ་པོ་གཡོ་བར་བྱེད། །གནོད་སྦྱིན་སྲིན་པོ་འཇིགས་པར་བྱེད། །ལྷ་མོ་ཨུཏྤལ་སྔོན་པོའི་ཕྱག །མ་འཇིགས་མ་འཇིགས་ཞེས་བརྗོད་མ། །འགྲོ་བ་ཡང་དག་བསྲུང་དོན་དུ། །རྒྱལ་པོ་རྣམས་ཀྱིས་
བདག་བསྐྱེད་པས། །འབྲོག་དགོན་མཚོན་ཆ་ལྟུང་ཏ བ་དང་། །སྣ་ཚོགས་འཇིགས་པ་འཁྲུགས་པའི་ཚེ། །མིང་རྣམས་དྲན་པ་ཉིད་ཀྱིས་ནི། །བདག་གིས་རྟག་ཏུ་སེམས་ཅན་བསྲུང་། །སྣ་ཚོགས་འཇིགས་པའི་རྒྱ་མཚོ་ལས། །སེམས་ཅན་ཐམས་ཅད་བདག་གིས་བསྒྲལ། །དེས་ན་བདག་ལ་འཇིག་རྟེན་དུ། །ཐུབ་པའི་ཚོགས་ཀྱིས་སྒྲོལ་མར་
སྒྲོགས། །དེ་ནས་གུས་བཅས་ལེགས་གནས་ཤིང་། །ཐལ་མོ་སྦྱར་བར་བྱས་ནས་ནི། །འབར་བཞིན་བར་སྣང་ལ་གནས་ཏེ། །འདི་སྐད་ཚིག་ནི་གསོལ་བར་གྱུར། །གང་ཞིག་རྒྱལ་དང་ས་བཅུ་ཡི། །དབང་ཕྱུག་མགོན་པོ་བྱང་ཆུབ་སེམས། །རྫུ་འཕྲུལ་ཆེ་རྣམས་སྔོན་བསྒྲགས་པའི། །སྡིག་ཀུན་འཕྲོག་ཅིང་བསོད་ནམས་དང་། །བཀྲ་ཤིས་གྲགས་པ་
འཕེལ་བྱེད་པ། །ནོར་དང་འབྲུ་དང་དང་དཔྱ་ཉིད་དང་། །ནད་མེད་འབྱོར་པ་འཕེལ་བར་བྱེད། །ཚེ་དང་ནད་མེད་བདེ་སྐྱེད་པ། །སེམས་ཅན་ཐམས་ཅད་བདེ་འཐོབ་ཅིང་། སེམས་ཅན་ཀུན་གྱི་དཔལ་དང་ནི། །ཤིས་པ་འཇོག་ཅིང་རྣམས་སྤེལ་བ། །མཚན་བརྒྱ་རྩ་བརྒྱད་པ་གསུངས་ཤིག །སེམས་ཅན་རྣམས་ལ་བྱམས་མཛད་ནས། །ཐུབ་པ་ཆེན་པོ་དེ་སྒྲོགས་ཤིག །
འདི་སྐད་ཞུས་ལ་བཅོམ་ལྡན་འདས། །སྤྱན་རས་གཟིགས་ནི་རབ་ཏུ་བཞད། །བྱམས་པ་འཕྲོ་བའི་སྤྱན་རས་ཀྱིས། །ཕྱོགས་རྣམས་ཀུན་ཏུ་རྣམ་གཟིགས་ནས། །བསོད་ནམས་མཚན་གྱིས་བརྒྱན་པ་ཡི། །གཡས་པའི་བྱག་གི་བསྐྱོད་མཛད་ནས། །དེ་གསུངས་ཤེས་རབ་ཤིན་ཏུ་ཆེ། །ལེགས་སོ་ལེགས་སོ་དཀའ་ཐུབ་ཆེ། །སེམས་ཅན་ཀུན་ལ་
གཅིག་ཏུ་བརྩེ། །སྐལ་བ་ཆེན་པོའི་མིང་རྣམས་ཉོན། །མི་རྣམས་གང་ཞིག་འདི་སྒྲོགས་པ། །ནོར་གྱི་དབང་ཕྱུག་ཡང་དག་འགྱུར། །ནད་རྣམས་ཀུན་ལས་རྣམ་པར་གྲོལ། །དབང་ཕྱུག་ཡོན་ཏན་ཐམས་ཅད་ལྡན། །དུས་མིན་འཆི་བ་ངེས་པར་བསྲེགས། །ཤི་བ་བདེ་བ་ཅན་འགྲོ་བ། །དེ་རྣམས་བདག་གིས་བཤད་པར་བྱ། །ལྷ་ཡི་དགེ་འདུན་བདག་ལ་ཉོན། །
འདིར་ཁྱོད་རྗེས་སུ་ཡི་རང་བྱོས། །ལེགས་པར་བསྡམས་པ་མཆིས་པར་མཛོད། །ཨོཾ་ལོ་ཙ་ནི་སུ་ལོ་ཙ་ནི། ཏ་རེ། ཏཱ་རོདྦྷ་བེ། སརྦྦ་སཏྭཱ་ནུ་ཀམྤེ་ནི། སརྦྦ་ས་ཏྭོཏྟ་རི་ཎི། ས་ཧ་སྲ་བྷུ་ཛེ། ས་ཧ་སྲ་ནེ་ཏྲེ། ཨོཾ་ན་མོ་བྷ་ག་ཏཱི་ཨ་བ་ལོ་ཀ་ཡ། ཨ་བ་ལོ་ཀ་ཡ། མཱཾ་སརྦྦ་ས་ཏྭཱྃ་ཤྩ་ཧཱུྃ་ཕཊ་སྭཱ་ཧཱ། ཨོཾ་སིདྡྷེ་སུ་སིདྡྷེ། སུ་ག་ཏཱཏྣ་ཛེ་མཾ་ཏྲཱཾ་ཀྲྀ་བཱ་ནི་རྨྨ་ལེ། ཤྱཱ་མེ་དྱཱ་མ་རཱུ་བེ་མ་ཧཱ་

པྲ་ཛྙཱེ་པྲ་བ་རེ་བ་ར་བེ་བྷཱ་ཥི་ཏེ། ཨོཾ་ཨ་པ་རཱ་ཛི་ཏཱ་མ་ཧཱ་རཽ་དྲཱི་བི་ཤྭ་རཱུ་བཱི་མ་ཧཱ་བ་ལཱ། ཨོཾ་སཿཤྲཱི་ཏདྱ་ཐཱ། ཨོཾ་དགེ་བ་མ་ནི་གཟི་བརྗིད་ཆེ། །འཇིག་རྟེན་གསོ་བྱེད་སྙན་པ་ཆེ། །མཚོ་ལྡན་མ་དང་སྤྱན་ཡང་སམ། །ཤེས་རབ་དཔལ་དང་བློ་འཕེལ་མ། །བརྟན་སྦྱིན་གསོ་སྦྱིན་མ་སྭཱ་ཧཱ། །ཨོཾ་ཡིག་འདོད་པའི་གཟུགས་ཅན་མ། །སེམས་ཅན་ཀུན་ལ་ཕན་བརྩོན་མ། །
གཡུལ་ལས་སྒྲོལ་བྱེད་རྒྱལ་བ་མོ། །ལྷ་མོ་ཤེས་རབ་ཕར་ཕྱིན་མ། །འཕགས་མ་སྒྲོལ་མ་ཡིད་འོང་མ། །གང་མ་རྔ་ཆེན་དུང་ཅན་མ། །རིག་པའི་རྒྱལ་མོ་ཚིག་སྙན་མ། །ཟླ་བའི་གདོང་ཅན་དཀར་མོ་ཆེ། །མི་ཕམ་མ་དང་གོས་སེར་མ། །སྒྱུ་མ་ཆེན་མོ་དཀར་ཆེན་མོ། །སྟོབས་ཆེན་ཕ་རོལ་གནོན་པ་མོ། །དྲག་མོ་ཆེན་མོ་གཏུམ་ཆེན་མོ། །སྡང་བའི་སེམས་
ཅན་རླག་བྱེད་མ། །རབ་ཏུ་ཞི་མ་ཞི་གཟུགས་མ། །རྣམ་པར་རྒྱལ་མ་འབར་འོད་མ། །གློག་གི་ཕྲེང་མ་རྒྱལ་མཚན་མ། །རལ་གྲི་འཁོར་ལོ་གཞུ་ཐོགས་མཚོན། །རྨུག་བྱེད་རེངས་བྱེད་ནག་མོ་དང་། །དུས་མཚན་མ་དང་མཚན་སྤྱོད་མ། །སྲུང་བྱེད་རྨོངས་བྱེད་ཞི་བ་མོ། །ཞུ་མ་དགེ་མ་སུ་སྒྲོལ་མ། །ཚངས་རིག་མ་དང་རིག་བྱེད་ཡུམ། །གསང་ལེན་མ་དང་ཕུག་གནས་མ། །
བཀྲ་ཤིས་བདེ་བྱེད་ཞི་བྱེད་མ། །སྐྱེས་པ་རིག་བྱེད་ཡིད་མགྱོགས་མ། །ཐོད་པ་ཅན་མ་ཤུགས་ཆེན་མ། །མཚམས་མ་བདེན་མ་གཞན་ལས་རྒྱལ། །དེད་དཔོན་ཆེན་མོ་སྙིང་རྗེས་འཇུག །ཉམས་ལ་ལམ་ནི་རབ་སྟོན་མ། །མཆོག་སྟེར་འཆོས་བྱེད་སྟོན་པ་མོ། །བུད་མེད་གཟུགས་ལ་དཔག་མེད་གནོན། །གྲུབ་མ་རི་ཁྲོད་རྣལ་འབྱོར་མ། །གདོལ་མ་
ངེས་མ་བདུད་རྩི་མ། །ནོར་ཅན་བསོད་ནམས་སྐལ་ཆེན་མ། །སྐལ་བཟང་མ་དང་གྲོགས་སྟོན་མ། །གཤིན་རྗེ་སྐྲག་བྱེད་འཇིགས་བྱེད་མ། །དྲག་ཤུལ་དྲག་ཤུལ་དཀའ་ཐུབ་ཆེ། །འགྲོ་ལ་གཅིག་ཏུ་ཕན་བརྩོན་མ། །སྐྱོབ་མ་གུས་ལ་མཉེན་གཤིན་མ། །ཞི་མ་ཕྲ་མོ་ངག་དབང་ཕྱུག །རྟག་མ་ཀུན་གྱི་མར་གྱུར་མ། །དོན་ཀུན་སྒྲུབ་བྱེད་བཟང་
པོ་མ། །སྦས་མ་མ་མ་ནོར་སྦྱིན་མ། །འཇིགས་མེད་གཽ་ཏ་མཱ་རབ་བཤད། །དཔལ་ལྡན་འཇིག་རྟེན་དབང་སྲས་མོ། །ཡོན་ཏན་མཐའ་ཡས་སྒྲོལ་མའི་མཚན། །བསམ་པ་ཐམས་ཅད་རྫོགས་བྱེད་པའོ། །ཨོཾ་ཏཱ་རེ་ཀྲྀ་པཱ་བ་ལཾ་བ་ནི། མཻ་ཏྱཱཏྨ་ཀེ་ཤྲི་བ་ཎཱི་ཡེ་སྭཱ་ཧཱ། མཚན་བརྒྱ་རྩ་བརྒྱད་འདི་དག་ནི། །ཕན་པར་འདོད་པས་བསྒྲགས་པ་སྟེ། །གསང་བ་ལས་ནི་མཆོག་
ཏུ་གསང་། །ལྷས་ཀྱང་རྙེད་པར་ཤིན་ཏུ་དཀའ། །སྐལ་བཟང་སྐལ་བ་ཅན་དུ་བྱེད། །སེམས་ཅན་ཐམས་ཅད་བདེ་བར་འཇུག །སྡིག་པ་ཀུན་འཕྲོག་བསོད་ནམས་ཏེ། །ཉེས་པ་ཐམས་ཅད་འཇོམས་བྱེད་པའོ། །བློ་ལྡན་གང་ཞིག་གཙང་བྱས་ནས། །མཉམ་བཞག་དུས་གསུམ་ཀློག་བྱེད་པ། །དེ་ནི་མི་རིང་དུས་ཉིད་དུ། །རྒྱལ་སྲིད་དཔལ་ནི་ཐོབ་པར་འགྱུར། །སྡུག་

ཅན་རྟག་ཏུ་བདེ་བར་འགྱུར། །དབུལ་པོ་རྣམས་ནི་ནོར་ལྡན་འགྱུར། །འདིར་ནི་བླུན་པོ་ཤེས་རབ་ཆེ། །ཡིད་གཞུངས་ཅན་འགྱུར་ཐེ་ཚོམ་མེད། །བཅིངས་པ་འཆིང་ལས་གྲོལ་བར་འགྱུར། །ཐ་སྙད་ལས་ནི་རྒྱལ་བར་འགྱུར། །དགྲ་བོ་རྣམས་ནི་བཤེས་སུ་འགྱུར། །རྭ་ཅན་དང་ནི་མཆེ་བ་ཅན། །བགྲོད་དཀའ་དོག་དང་འཐབ་མོ་ཡང་། །སྣ་ཚོགས་
འཇིགས་པ་འཁྲུགས་པའི་ཚེ། །མཚན་ནི་འདི་རྣམས་དྲན་པ་ཡིས། །འཇིགས་པ་ཐམས་ཅད་སེལ་བར་འགྱུར། །དུས་མིན་འཆི་ལས་སྒྲོལ་བར་བྱེད། །སྙན་གྲགས་རོལ་མོ་འཐོབ་པར་འགྱུར། །དེ་གཅིག་པུས་ནི་བདག་ཉིད་ཆེ། །མི་རྣམས་སྐྱེ་བ་འབྲས་བུར་བཅས། །གང་ཞིག་མི་ནི་སྔར་ལངས་ནས། །འདི་ཉིད་སྒྲོགས་པར་བྱེད་པ་དེ། །དུས་རིང་པོར་ཡང་
ཚེ་དང་ལྡན། །མི་ཡི་དཔལ་ཡང་རྙེད་པར་འགྱུར། །ལྷ་དང་ཀླུ་དང་གནོད་སྦྱིན་དང་། །དེ་བཞིན་དྲི་ཟ་ལུས་སྲུལ་པོ། །ཤ་ཟ་སྲིན་པོ་འཇིགས་རུང་དང་། །མ་མོ་དྲག་པོའི་སེམས་ལྡན་པ། །གནོན་པོ་མཁའ་འགྲོ་མ་ཡི་དྭ་གས། །སྐེམ་བྱེད་སྨྱོ་བྱེད་གཟའ་དེ་བཞིན། །རོ་ལངས་སེམས་སྒྱུར་སྦོད་གཏོང་གང་། །གདུག་པའི་སེམས་ལྡན་གཞན་གྱིས་ཀྱང་། །
གྲིབ་མ་ཡང་ནི་འགོང་མི་ནུས། །སླར་ཡང་དེ་ཡི་སྨོས་ཅི་དགོས། །སེམས་ཅན་གདུག་པས་གསོད་མི་འགྱུར། །གྲིབ་གནོན་དང་ནི་བརྗེད་བྱེད་ཉིད། །གཤེད་བྱེད་བྱད་ལྟེམ་ལ་སོགས་དང་། །ནད་རྣམས་ཀྱིས་ཀྱང་ཐེབ་མི་འགྱུར། །ལྷ་དང་ལྷ་མིན་འཐབ་པ་ཡང་། །རྫུ་འཕྲུལ་ཆེན་པོས་ཉམས་སུ་མྱོང་། །ལོངས་སྤྱོད་དབང་ཕྱུག་ཡོན་ཏན་ལྡན། །
བུ་དང་ཚ་བོ་རྣམ་པར་འཕེལ། །བློ་ལྡན་སྐྱེ་བ་དྲན་པར་འགྱུར། །རིགས་དང་ལྡན་ཞིང་མཐོང་ན་དགའ། །གཉེན་དང་ལྡན་ཞིང་སྨྲ་མཁས་ཆེ། །བསྟན་བཅོས་ཀུན་ལ་འཇིགས་པ་མེད། །དགེ་བའི་བཤེས་ལ་ཡང་དག་བསྟེན། །བྱང་ཆུབ་སེམས་ཀྱི་རྒྱན་དང་ལྡན། །རྟག་ཏུ་སྐྱེ་བ་གང་གང་དུ། །སངས་རྒྱས་རྣམས་དང་མི་འབྲལ་ལོ། །རྗེ་བཙུན་མ་
འཕགས་མ་སྒྲོལ་མའི་མཚན་བརྒྱ་རྩ་བརྒྱད་པ་སངས་རྒྱས་ཀྱིས་གསུངས་པ་རྫོགས་སོ།། །།ཞེས་པ་འདི་ནི་རྗེ་བཙུན་བླ་མ་རིག་པ་འཛིན་པ་ཆེན་པོས་ནེ་པཱ་ལའི་ཡུལ་ནས་བྱུང་བའི་རྒྱ་དཔེ་སྩལ་ནས་གསེར་གྱི་ཀཱཪྵཱ་པ་ཎའི་གནང་སྐྱེས་དང་བཅས་ཏེ་སྒྱུར་ཅིག་ཅེས་མངའ་རིས་སྟོད་ནས་བྱ་མ་རྟའི་ལམ་བརྒྱུད་དེ་བཀའ་
ཕེབ་པ་བཞིན་སི་ཏུ་པ་བསྟན་པའི་ཉིན་བྱེད་ཀྱིས་དཔལ་གདོང་གི་ལོ་ཐ་སྐར་ཅན་གྱི་ཡར་ཚེས་བརྒྱད་ཀྱི་ཉིན་མདོ་སྨད་སྡེ་དགེའི་མངའ་རིས་ཐུབ་བསྟན་ཆོས་འཁོར་གླིང་གི་གཙུག་ལག་ཁང་དུ་བསྒྱུར་བ་སྟེ། སྔར་བསྒྱུར་བ་རྣམས་དང་མི་མཚུངས་པ་དང་ལྷག་པ་འགའ་ཞིག་འདུག་ཀྱང་ཚིག་དོན་གྱི་ཆར་འདི་ཉིད་ལེགས་ཚང་ཕུལ་དུ་བྱུང་བར་རྟོགས་སོ།། །།