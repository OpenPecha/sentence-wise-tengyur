༄༅།། རྒྱ་གར་སྐད་དུ།
ཨཱརྱ་ས་པྟ་བེ་ཏཱ་ཌ་ཀ་ནཱ་མ་དྷཱ་ར་ཎཱི།
བོད་སྐད་དུ།
འཕགས་པ་རོ་ལངས་བདུན་པ་ཞེས་བྱ་བའི་གཟུངས།
སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ།
ཕྱི་བཞིན་འབྲང་བའི་དགེ་སྦྱོང་ཚེ་དང་ལྡན་པ་ཀུན་དགའ་བོ་དང་ཡང་ཐབས་ཅིག་གོ།། 
དེའི་ཚེ་ན་མུ་སྟེགས་ཅན་ཀུན་ཏུ་རྒྱུ་བ་རྣམས་ཀྱིས་བཅོམ་ལྡན་འདས་ལ་གནོད་པར་བྱ་བའི་ཕྱིར།
རོ་ལངས་ཆེན་པོ་བདུན་བཏང་བར་གྱུར་ཏོ།། 
དེ་དག་བཅོམ་ལྡན་འདས་ཀྱི་ཐད་དུ་སོང་བ་ལས་དེ་དག་གིས་གླགས་མ་རྙེད།
དམིགས་པ་མ་རྙེད་དོ།། 
དེ་དག་གིས་གླགས་མ་རྙེད།
དམིགས་པ་མ་རྙེད་ནས་དེ་དག་ཚེ་དང་ལྡན་པ་ཀུན་དགའ་བོ་ག་ལ་བ་དེར་སོང་སྟེ་ཕྱིན་ནས།
ཚེ་དང་ལྡན་པ་ཀུན་དགའ་བོའི་ལུས་ལ་རེག་གོ།། 
རེག་མ་ཐག་ཏུ་ཀུན་དགའ་བོ་དེ་སྡུག་བསྔལ་མི་བཟད་པ།
དྲག་པ་ཚ་བ་ཤི་ལ་ཐུག་པའི་ཚོར་བ་རྣམས་དང་ལྡན་པར་གྱུར་ཏོ།། 
དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ།
བདག་ནི་སྡུག་བསྔལ་མི་བཟད་པ།
དྲག་པ་ཚ་བ།
ཤི་ལ་ཐུག་པའི་ཚོར་བ་རྣམས་དང་ལྡན་ན་བཅོམ་ལྡན་འདས་དེས་མ་དགོངས་སོ།། 
བདག་འདི་ལྟར་ཉམ་ང་བར་གྱུར་ན་དེ་བཞིན་གཤེགས་པས་མ་དགོངས་སོ་སྙམ་མོ།། 
དེའི་ཚེ་ན་ཚེ་དང་ལྡན་པ་ཤཱ་རིའི་བུ་དང་།
ཚེ་དང་ལྡན་པ་མཽད་གལ་གྱི་བུ་ཆེན་པོ་དང་།
ཚེ་དང་ལྡན་པ་ཀུན་དགའ་བོ་དང་ཐག་མི་རིང་བ་ཞིག་ན་འདུག་པར་གྱུར་ཏོ།། 
ཚེ་དང་ལྡན་པ་ཀུན་དགའ་བོའི་ཉེ་བའི་ཉོན་མོངས་པ་དེ་ལྟ་བུ་དེ་ཚེ་དང་ལྡན་པ་ཤཱ་རིའི་བུ་དང་།
ཚེ་དང་ལྡན་པ་མཽད་གལ་གྱི་བུ་ཆེན་པོས་ཐོས་སོ།། 
དེ་ནས་དེ་གཉིས་ཚེ་དང་ལྡན་པ་ཀུན་དགའ་བོ་ག་ལ་བ་དེར་སོང་སྟེ་ཕྱིན་ནས་འདི་སྐད་ཅེས་སྨྲས་སོ།། 
ཚེ་དང་ལྡན་པ་ཀུན་དགའ་བོ་སྡུག་བསྔལ་མི་བཟད་པ།
དྲག་པ།
ཚ་བའི་ཚོར་བ་མྱོང་ནས་བདག་ལ་དེ་བཞིན་གཤེགས་པས་མ་དགོངས་སོ་ཞེས་ཅི་དེ་སྐད་ཅེས་སྨྲའམ།
དེ་སྐད་ཅེས་སྨྲས་པ་དང་།
ཚེ་དང་ལྡན་པ་ཀུན་དགའ་བོས་དེ་དག་ལ་འདི་སྐད་ཅེས་སྨྲས་སོ།། 
ཚེ་དང་ལྡན་པ་དག་བདག་གི་ལུས་ལ་ཚོར་བ་དང་ལྡན་པ་ནི་དཔེར་ན་སོག་ལེས་མགོ་བོ་གཤགས་པ་ལྟར་ཀུན་དགའ་བོ་ལ་རེག་པ་ཡང་དེ་དང་འདྲའོ།། 
ཀུན་དགའ་བོ་མ་འཇིགས་ཤིག།
བདག་ཅག་གིས་ཁྱོད་ཁྲིའི་སྟེང་དུ་བཞག་སྟེ།
དེ་བཞིན་གཤེགས་པའི་དྲུང་དུ་བསྐུར་རོ།། 
བཅོམ་ལྡན་འདས་དེ་ཁྱོད་ལ་ཡོངས་སུ་སྐྱོབ་པར་མཛད་པར་འགྱུར་རོ།། 
དེ་ནས་ཚེ་དང་ལྡན་པ་ཤཱ་རིའི་བུ་དང་།
ཚེ་དང་ལྡན་པ་མཽད་གལ་གྱི་བུ་ཆེན་པོས་ཚེ་དང་ལྡན་པ་ཀུན་དགའ་བོ་ཉལ་ཁྲིའི་སྟེང་དུ་བཞག་ནས།
བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་དྲུང་དུ་བཞག་གོ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།
ཀུན་དགའ་བོ་ཁྱོད་ཅི་སྡུག་བསྔལ་མི་བཟད་པ།
དྲག་པ།
ཚ་བའི་ཚོར་བས་ཐེབས་སམ།
བཙུན་པ་བཅོམ་ལྡན་འདས་དེ་ལྟ་ལགས་སོ།། 
ཀུན་དགའ་བོ་ཁྱོད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ།། 
ཀུན་དགའ་བོ་ཁྱོད་ལ་རེག་པའི་རོ་ལངས་ཆེན་པོ་སྟོབས་ཆེ་བ།
གདུལ་དཀའ་བ།
མཐོང་ན་གནོད་པ་བདུན་ཡོད་དེ།
བདུན་གང་ཞེ་ན།
འདི་ལྟ་སྟེ།
ཕྲེང་བ་འཛིན་ཅེས་བྱ་བ་དང་།
ནོར་བུ་འཛིན་དང་།
གཏུམ་པོ་དང་།
གདོལ་པ་དང་།
རྨ་བྱའི་སྙིང་དང་།
ཚེ་ཟད་དང་།
ལ་བ་ཅན་ཏེ།
རོ་ལངས་ཆེན་པོ་བདུན་པོ་དེ་དག་ནི་སྟོབས་ཆེ་བ།
གདུལ་དཀའ་བ།
བསྙེན་པར་དཀའ་བ།
རྫུ་འཕྲུལ་ཆེ་བ།
མཐུ་ཆེ་བའོ།། 
ཀུན་དགའ་བོ་རོ་ལངས་རེ་རེས་ཀྱང་འདོད་ན་རྐང་པ་གཡོན་པའི་མཐེ་བོས་རིའི་རྒྱལ་པོ་རི་རབ་ཀྱང་འཕེན་ཏོ།། 
རིའི་རྒྱལ་པོ་རི་རབ་ཡུངས་འབྲུ་ཙམ་དུ་རྣམ་པར་འཇིག་གོ།། 
སྟེང་དུ་བལྟས་ན་ས་འགས་པར་བྱེད་དོ།། 
ཕྱོགས་སུ་བལྟས་ན་འཆི་བར་འགྱུར་རོ།། 
ཕྱོགས་མཚམས་སུ་བལྟས་ན་མེས་སྲེག་པར་བྱེད་དོ།། 
དེ་དག་གིས་ཁྱོད་ལ་རེག་གོ།། 
དེ་ལྟ་མོད་ཀྱི་དེ་བཞིན་གཤེགས་པའི་མཐུ་དང་།
ཆོས་ཐོས་པའི་གུས་པ་དང་།
དེ་བཞིན་གཤེགས་པའི་བྱིན་གྱིས་བརླབས་ཀྱིས་ད་དུང་དུ་ཁྱོད་ཀྱི་ལུས་འཚོ་བ་ཡིན་ནོ།། 
ཀུན་དགའ་བོས་གསོལ་པ།
བཅོམ་ལྡན་འདས་ལེགས་པར་བསལ་དུ་གསོལ།
ཕྱིར་བཟློག་ཏུ་གསོལ།
ཕྱག་རྒྱ་བཅིང་དུ་གསོལ།
སྐུད་པས་བཅིང་དུ་གསོལ།
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བསྟན་པར་བྱའོ།། 
ཏདྱ་ཐཱ།
ཧ་ར་མ་ཧཱ་གཱ་རེ།
གྷ་ས་ར་བ་ཏི།
དྷ་ར་དྷ་རི།
དྷ་ར་ཎི་ཚོ་ར་ཚོ་ར་ཎི།
ཀ་རོ་ཏི་ཏི།
ཀོཏྟ་ས་མཱ་དྷི་ནི།
ས་མ་ར་ས་ར་ཎི།
ས་ར་ན་ཀོ་ཏ་མི་ཏི།
སམྦྷ་བེ།
བྷ་བ་ན།
ནཱ་ག་རེ།
བྷ་ད་ནཱི།
སཱ་དཱ་ནིཏི་སྭཱ་ཧཱ།
ཀུན་དགའ་བོ་གཟུངས་སྔགས་ཀྱི་ཚིག་འདི་དག་ལན་ལྔ་བཅུ་རྩ་གཉིས་བཟླས་བརྗོད་བྱས་ཏེ།
མདུད་པ་ལྔ་བཅུ་རྩ་གཉིས་བོར་ན་བརྗེད་བྱེད་ཐམས་ཅད་དང་།
འབྱུང་པོ་ཐམས་ཅད་ཀྱི་སྙིང་ལ་གནོད་པ་བྱས་པར་འགྱུར་རོ།། 
གདོན་ཐམས་ཅད་ཀྱིས་བྱས་པ་ལས་ཐར་བར་འགྱུར་རོ།། 
བཅོམ་ལྡན་འདས་ལེགས་སོ།། 
དེ་ལྟར་མཛོད་ཅིག།
སླར་ཡང་མི་འཆི་བར་མཛད་དུ་གསོལ།
ཀུན་དགའ་བོ་དེའི་ཕྱིར་ཉོན་ལ་ལེགས་པར་ཡང་ཟུང་ཤིག།
ཏདྱ་ཐཱ།
བད་ཙ་ལེ་བ་ལེ།
མ་ཧཱ་བད་ཙ་ལེ་བ་ལེ།
བྷི་ལི་བྷི་ལི།
མ་ཧཱ་བྷི་རི་ཎཱི།
ནི་མི་རི་ནི།
ཧ་ན་ཧ་ན་ཧ་ཏི་རི།
མ་ཙ་ཐཱ།
མ་བི་ཙ་ར་ཐཱ།
ཏི་རེ་སྠི་ར་མུ་ལེ།
མ་ཐ་ནི་རྨ་བ་ནི།
ཙཱ་ལ་ནི།
མཱ་ཀ་ནཱི།
ཛཾ་བྷ་ནི།
པཱི་དཱ་ནི།
བྷ་ཡ་སྭ་ཀྲྀ་ནི།
བྷ་ག་བ་ཏི།
ཏ་ཐཱ་ག་ཏ།
བི་ཏ་ཐེ།
ཏི་བི་གྷ་དྷ་རེ།
པ་ར་པྲ་དེ།
ཧ་རེ་ཏིཥྛ།
ནཱི་ལ་བ་ས་ནི་སྭཱ་ཧཱ།
ཀུན་དགའ་བོ་རོ་ལངས་འདི་དག་ནི་འཚོག་པ།
སྡང་བ།
གཏུམ་པོར་གྱུར་པ།
གསོད་པར་གྱུར་པའོ།། 
དེ་ལ་རིག་སྔགས་འདིས་ཀེ་མོ་རུ་ཀའི་སྐུད་པ་ལ་ལན་ཉི་ཤུ་རྩ་གཅིག་བཟླས་བརྗོད་བྱས་ཏེ།
མདུད་པ་ཉི་ཤུ་རྩ་གཅིག་བོར་རོ།། 
དེས་ན་འབྱུང་པོ་ཆེན་པོ་ཤིན་ཏུ་འཁྲུགས་པར་འགྱུར་རོ།། 
འདིས་ཐམས་ཅད་ཀྱང་སྡང་བར་འགྱུར།
འཛེམ་པར་འགྱུར།
ཞི་བར་འགྱུར་ཞིང་།
འདིས་འབྱུང་པོ་ཐམས་ཅད་ཀྱང་དབང་དུ་འགྱུར་འདིས་འབྱུང་པོ་ཐམས་ཅད་ཀྱང་རབ་ཏུ་ཞི་བར་འགྱུར་རོ།། 
ཀུན་དགའ་བོ་ཉོན་ཅིག་དང་བསྟན་པར་བྱའོ།། 
ཏདྱ་ཐཱ།
ད་ར་ད་ར་ད་ར།
ཀ་ར་ཀ་ར་ཀ་ར།
མ་ཧཱ་ཀཀྐར།
ཙ་ར་ཙ་ར།
ཙ་ད་ཙ་ར།
མ་ཧཱ་ཙ་ད་ཙ་ར།
ཧ་ལ་ཧ་ལ་ཧ་ལ།
ཧི་ལི་ཧི་ལི།
ཧུ་ལུ་ཧུ་ལུ།
ཧི་རེ་བི་རེ།
ཀི་རི་བི་རི།
བཻ་རཻ་བི་ཙི་ནི།
ཀ་རཾ་ཀ་རི།
སརྦ་བྷཱུ་ཏཱ་ནཱན།
པྲ་ཛཾ་བྷ་ནི།
ནཱི་ལ་བ་ར་བ་ས་ནི།
ཙ་ཙྪུ།
ཙཀྲ་ཙཀྲ།
ཨ་ཡུ་དྷེ་སྭཱ་ཧཱ།
ཀུན་དགའ་བོ་འདི་དག་ནི་གནོད་སྦྱིན་ཐམས་ཅད་དང་།
སྲིན་པོ་ཐམས་ཅད་དང་།
གསང་སྔགས་ཐམས་ཅད་དང་།
ཡི་དགས་དང་།
བྱད་དང་།
སྡིག་པ་རབ་ཏུ་ཞི་བར་བྱེད་པའོ།། 
རྒྱལ་པོས་བཀྲབས་པ་དང་།
ལ་གཅན་པ་ཕྱིར་ཟློག་པར་བྱེད་དོ།། 
དེ་ལ་རིག་སྔགས་འདི་སྐུད་པ་དམར་པོ་ལ་ལན་སུམ་ཅུ་རྩ་བདུན་བཟླས་བརྗོད་བྱས་ཏེ།
མདུད་པ་སུམ་ཅུ་རྩ་བདུན་བོར་ན་ཐམས་ཅད་རེངས་པར་བྱས་པར་འགྱུར་རོ།། 
ཀུན་དགའ་བོ་གསང་སྔགས་ཀྱི་ཚིག་འདི་དག་ཟུང་ཤིག།
ཆོངས་ཤིག།
ལེགས་པར་རབ་ཏུ་ཡིད་ལ་ཟུང་ཤིག།
རྗེས་སུ་སྦྱོར་བར་གྱིས་ཤིག།
དེ་ལྟ་བས་ན་ཀུན་དགའ་བོ་ཁྱོད་ཀྱིས་དྲན་པ་དང་ལྡན་པས་གཟུང་བར་བྱའོ།། 
ཏདྱ་ཐཱ།
དྷ་ར་དྷ་ར།
དྷ་དྷ་ར།
ཁ་ར་ཁ་ར།
མ་ཧཱ་ཁ་ར།
མ་ཧཱ་བ་ལེ།
བ་ལ་ནཱ་ཤ་ནི།
གོཊྚཱ་ནཱི།
ཀུཊྚ་ནཱི།
སཾ་ཧཱ་རེ།
ཀུ་ཊ་དཾ་ཥྚེ།
ཀ་ཁ་ཁ་རེ།
མ་ཀུཊྚ་དྷ་རེ་ཎི།
མུ་ལུཀྐ།
ཀྵེ་ནི་ཀ་ཀཻ་ནཱི་ཀེ།
ས་མེསྨ་ཤཱ་ནི།
ཀི་ནི།
གི་རི་ཎི།
བྷོ་གི་སི་རི།
ས་སཱ་བེ་ཏཱ་ཊ།
ཀུ་མཱ་ར་ཀ།
ཀྲྀ་ཏེ་སྭཱ་སི།
ཀིན་ནི་བི་བུདྡྷ་སི།
བི་བུད་དྷྱ།
བི་བུད་དྷྱ།
གྲྀ་ཧཱཾ་བྷཻ།
ཀྲྀ་ཏ་བྷཻ་ར་བ།
བི་ཀྲྀ་ཏ་བྷཻ་ར་བ།
མ་ཧཱ་བ་ཡེ།
ཀྲྀ་ཏྭ་ན།
ཧ་རི་སི།
ཀིན་ན་མཱ་ར་ཡ་སི།
ཀི་ན་ན་སརྦ་དེ་བ།
ནཱ་ག།
ཡཀྵ།
གནྡྷ་རྦྷེ།
ཨ་སུ་ར།
སརྦ་ཨ་སུ་ར།
སརྦ་བྷ་ཡ་ཤ་མ་ན།
མཾ་ས་ར་སྭཱ་ཧཱ།
ཀུན་དགའ་བོ་རིག་སྔགས་འདི་སྦྱིན་སྲེག་གམ།
སྐུད་པས་བཅིངས་ན་འདོད་པའི་མཐར་གཏོགས་པ་ཐམས་ཅད་འཇིག་པར་བྱེད།
ལྟུང་བར་བྱེད།
ཟ་བར་བྱེད་དོ།། 
ཀུན་དགའ་བོ་རོ་ལངས་ཐམས་ཅད་རེངས་པར་བྱེད་པའི་རིག་སྔགས་ཟུང་ཤིག།
ཏདྱ་ཐཱ།
སེ་མེ་ལེ།
མ་ཧཱ་ཧ་ཧ་ལེ།
ཧ་ར་དྷ་རེ།
གྷོ་ར་དྷ་རེ།
དྷ་རཏྟི།
རིཏྟི།
བི་རོཏྟི།
ཀུ་ནཏྟི།
ཀུ་ཏ་ནི།
སཾ་གོ་ཙ་ནི།
ཀ་ཙ་རི།
ཁ་ཙ་རི།
མ་ར་ནི།
ཧུ་ཧུ།
མ་རེ་ཎ།
མ་ཧཱ་མཱ་ལ་དྷ་རེ།
ན་ཡོ་ན་མ་ཏི་སྭཱ་ཧཱ།
ཀུན་དགའ་བོ་གསང་སྔགས་ཀྱི་ཚིག་འདི་དག་དམོད་པ་དྲག་པོ་དང་མཚུངས་ཤིང་འདྲ་སྟེ།
འབྱུང་པོ་ཐམས་ཅད་རྣམ་པར་བཤིག་པའི་ཕྱིར་བལ་གཙང་མའི་སྐུད་པ་ལ་ལན་ཉི་ཤུ་རྩ་བཞིར་བཟླས་བརྗོད་བྱས་ཏེ།
མདུད་པ་ཉི་ཤུ་རྩ་བཞི་བོར་ན།
ལོག་འདྲེན་ཐམས་ཅད་ཀྱིས་མི་ཚུགས་པར་འགྱུར་རོ།། 
ཀུན་དགའ་བོ་གསང་སྔགས་ཀྱི་ཚིག་འདི་དག་ཟུང་ཤིག།
ལེགས་པར་རབ་ཏུ་གཟུང་བར་གྱིས་ཤིག།
ཀུན་དགའ་བོ་གསང་སྔགས་འདི་གང་ཡང་རུང་བས་གཟུང་བར་མི་ནུས་སོ།། 
ཀུན་དགའ་བོ་དེ་ལྟ་བས་ན་ལེགས་པར་གཟུང་བར་གྱིས་ཤིག།
ཏདྱ་ཐཱ།
ཙ་ཙྪ་ར།
ཙ་ཙྪ་ར།
མ་ཧཱ་ཙ་ཙྪ་ར།
ཙི་རི་ཙི་རི།
བུ་རུ་བུ་རུ།
མ་ཧཱ་བུ་རུ།
སཾ་བྷ་ལེ།
མ་ཧཱ་སཾ་བྷ་ལེ།
མ་ཧཱ་བ་ལེ་སྭཱ་ཧཱ།
ཀུན་དགའ་བོ་ལྷ་དང་བཅས།
བདུད་དང་བཅས།
ཚངས་པ་དང་བཅས།
དགེ་སྦྱོང་དང་།
བྲམ་ཟེ་དང་།
སྐྱེ་དགུར་བཅས་པའི་འཇིག་རྟེན་ན་གང་ཞིག་གསང་སྔགས་འདི་ལ་མི་སྤྲོ་བ་ནི་ངས་རྗེས་སུ་མ་མཐོང་སྟེ།
སྲུང་བ་དང་།
རྗེས་སུ་འབྲང་བ་ཡིན་ནོ།། 
གསང་སྔགས་འདི་ནི་མི་བཟད་པ་སྟེ།
སྲེག་པར་བྱེད།
འཚེད་པར་བྱེད།
འཆིང་བར་བྱེད།
འཇོམས་པར་བྱེད།
འབར་བར་བྱེད་པ་ཡིན་ཏེ།
རིག་སྔགས་ལན་དྲུག་ཅུ་རྩ་གཅིག་བཟླས་བརྗོད་བྱས་ཏེ།
མདུད་པ་དྲུག་ཅུ་རྩ་གཅིག་པོར་ན་སྡིག་པ་ཐམས་ཅད་རབ་ཏུ་ཞི་བར་བྱེད།
རིག་སྔགས་གཅོད་པར་བྱེད་དོ།། 
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ལེགས་སོ།། 
ལེགས་པར་བཟུང་ལགས་སོ།། 
མདུད་པ་དོར་དུ་གསོལ།
ཕྱག་རྒྱ་གཞག་པར་མཛད་དུ་གསོལ།
ཀུན་དགའ་བོ་དེའི་ཕྱིར།
ཏདྱ་ཐཱ།
བྷ་བྷ་རེ།
བྷ་རེ།
བྷ་ར་ཎི་ཧ་ར་པྲ་ཧ་རེ།
ཧ་ར་ནི།
ཀུ་ཐ་ནི་ཏ་ཊི།
ལེ་ཙྪ་དད་ཏི།
ཚངས་པས་བྱས་པའི་རིག་སྔགས་གཅད་དོ།། 
དབང་ཕྱུག་ཆེན་པོས་བྱས་པའི་རིག་སྔགས་གཅད་དོ།། 
ཁྱབ་འཇུག་གིས་བྱས་པའི་རིག་སྔགས་གཅད་དོ།། 
བརྒྱ་བྱིན་གྱིས་བྱས་པའི་རིག་སྔགས་གཅད་དོ།། 
རྒྱལ་པོ་ཆེན་པོ་བཞིས་བྱས་པའི་རིག་སྔགས་གཅད་དོ།། 
གནོད་སྦྱིན་གྱི་སྡེ་དཔོན་གྱིས་བྱས་པའི་རིག་སྔགས་གཅད་དོ།། 
ཟླ་བ་དང་ཉི་མས་བྱས་པའི་རིག་སྔགས་གཅད་དོ།། 
གཟའ་དང་ཉི་མས་བྱས་པའི་རིག་སྔགས་གཅད་དོ།། 
གཟའ་དང་རྒྱུ་སྐར་གྱིས་བྱས་པའི་རིག་སྔགས་གཅད་དོ།། 
ཕྱོགས་ནས་བྱས་པའི་རིག་སྔགས་གཅད་དོ།། 
ཕྱོགས་མཚམས་ནས་བྱས་པའི་རིག་སྔགས་གཅད་དོ།། 
སྟེང་ནས་བྱས་པ་དང་འོག་ནས་བྱས་པའི་རིག་སྔགས་གཅད་དོ།། 
ལྷས་བྱས་པའི་རིག་སྔགས་གཅད་དོ།། 
ཀླུས་བྱས་པའི་རིག་སྔགས་གཅད་དོ།། 
གནོད་སྦྱིན་གྱིས་བྱས་པ་དང་།
ནམ་མཁའ་ལྡིང་གིས་བྱས་པའི་རིག་སྔགས་གཅད་དོ།། 
གྲུལ་བུམ་གྱིས་བྱས་པ་དང་།
ཚོར་བ་པས་བྱས་པ་དང་།
དགེ་སྦྱོང་དང་།
བྲམ་ཟེ་དང་།
རྒྱལ་རིགས་དང་།
རྗེའུ་རིགས་དང་།
དམངས་རིགས་དང་།
སྐྱེས་པ་དང་།
བུད་མེད་དང་།
གདོལ་པས་བྱས་པ་དང་།
ཀླ་ཀློ་དང་།
རི་ཁྲོད་པས་བྱས་པ་དང་།
སེང་གེ་དང་།
སྦྲུལ་གྱིས་བྱས་པ་དང་།
འགྲོ་ལྡིང་བའི་ཡིད་ཀྱིས་བྱས་པ་དང་།
གཡུང་པོས་བྱས་པ་དང་།
ཏོ་ས་ལ་པས་བྱས་པ་དང་།
མུད་ག་རི་ཁྲོད་པས་བྱས་པ་དང་།
སེམས་ཅན་ཐམས་ཅད་ཀྱི་རིག་སྔགས་འཆང་བས་བྱས་པའི་རིག་སྔགས་གཅད་དོ།། 
ཏདྱ་ཐཱ།
ག་ག་གཱ་ར་ལི་ཕུ།
མ་ཧཱ་ག་ག་གཱ་ར་ལི་ཕུ།
བི་ཤེ་ཕུ།
ཤ་པར་སིད་དྷི་ཕུ།
ཙཎྜཱ་ལེ་ཕུ།
མ་ཧཱ་ཙཎྜཱ་ལི་ཕུ།
ཙོ་གི་ཕུ།
ཙི་མི་རི་ཕུ།
ཙི་ཙི་མི་རེ་ཕུ།
ཙཀྲེ་ཕུ།
ཙཀྲ་དྷ་རེ་ཕུ།
ཀྲྀཥྞེ་ཕུ།
ཀྲིཥྞེ་རུ་པེ་ཕུ།
ཙཎྜེ་ཕུ།
སོ་གེ་ཕུ།
པཉྩ་ཊ་ལི་ཕུ།
པཉྩ་ལི་ཕུ།
བྷི་མེ་ཕུ།
བྷི་པཱ་པ་ལེ་ཕུ།
པིཾ་གེ་ལེ་ཕུ།
པིཾ་ག་ལ།
ཨཀྵེ་ཕུ།
ཨ་ནནྟེ་ཕུ།
ས་མིནྟེ་ཕུ།
ནཱ་ཤ་ནཱི་ཕུ།
ཙྪེ་ད་ནི་ཕུ།
བདི་ཙྪེ་ད་ནི་ཕུ་སྭཱ་ཧཱ།
ཀྲི་ས་ནི།
བཀྵ་ནི།
མཱ་ར་ནི།
པིནྡ་ནི།
བིན་དྱ་ནཾ།
བཀྵ་ནི།
ནཱ་ཤཱ་ནི།
ཁཱད་དྱ་ཀ་ནཾ།
གཱ་ལ་བྷི་ནཱ་ཤཱ་ནཱི།
དཱ་ཧཱ་མ་སི་བྷསྨ་བྷསྨ།
མ་ས་ནི།
བནྡྷ་ནི་སྭཱ་ཧཱ།
ཀུན་དགའ་བོ་གནོད་སྦྱིན་གྱི་སྡེ་དཔོན་ཆེན་པོ་བཞི་བཅུ་རྩ་གཉིས་པོ་འདི་དག་ནི་མཚན་མོ་གཟི་བརྗིད་འཕྲོག་པར་བྱེད་པའོ།། 
ཀུན་དགའ་བོ་ཉི་མ་འཆར་བའི་ཚེ།
རོ་ལངས་ཆེན་པོ་གནོད་བྱེད་ཅེས་བྱ་བ་ཞིག་ཡོད་དེ།
དེ་སྟོན་གྱི་དུས་ཀྱི་ཚེ་ཉི་མའི་འོད་ཟེར་གྱི་རྗེས་སུ་ཞུགས་ནས།
གང་འོད་ཟེར་དེ་དག་གིས་གང་ལ་རེག་པ་འོད་ཟེར་གྱི་དྲ་བས་རེག་ནས་རིམས་སུ་འགྱུར་ཏེ་དེ་ཡང་བཅད་དོ།། 
ཀུན་དགའ་བོ་རོ་ལངས་ཁ་གཅིག་པ་ཞེས་བྱ་བ་ཞིག་ཡོད་དེ།
དེ་ཡང་འདི་ཉིད་ཀྱི་ནང་དུ་བསྡུ་བར་བྱའོ།། 
ཀླུའི་རྒྱལ་པོས་འཛིན་ཅེས་བྱ་བ་ཡང་འདི་ཉིད་ཀྱི་ནང་དུ་བསྡུ་བར་བྱའོ།། 
ཀླུ་ཐམས་ཅད་དང་།
གྲུལ་བུམ་ཐམས་ཅད་དང་།
ཡི་དགས་དང་།
ཤ་ཟ་ཐམས་ཅད་ཀྱང་འདི་ཉིད་ཀྱི་ནང་དུ་བསྡུས།
ནམ་མཁའ་ལྡིང་ཡང་འདི་ཉིད་ཀྱི་ནང་དུ་བསྡུས།
ནོར་འཛིན་ཡང་འདི་ཉིད་ཀྱི་ནང་དུ་བསྡུས།
རླུང་ལྷ་ཡང་འདི་ཉིད་ཀྱི་ནང་དུ་བསྡུས།
སྒྱུ་མ་ལེན་གྱི་བུ་པ་རོ་པ་ཊི།
ཤེ་རུ་དྲོ་ཡང་འདི་ཉིད་ཀྱི་ནང་དུ་བསྡུས།
ཕུང་པོ་འཛིན་དང་མདུང་ཐུང་འཛིན་ཀྱང་དེ་བཞིན་དུ་བསྡུས།
དེ་བཞིན་དུ་བློན་པོ་དང་བཅས་པ་དང་།
འཁོར་དང་བཅས་པ་ཡང་འདི་ཉིད་ཀྱི་ནང་དུ་བསྡུས་སོ།། 
ཀུན་ནས་དཔག་ཚད་བརྒྱ་དག་ཏུ།། 
ང་ཡིས་ཆད་པ་དག་བྱས་པས།། 
ང་ལ་འབྱུང་པོས་བྱར་ཅི་ཡོད།། 
ང་ཡིས་སྡང་བ་ཐམས་ཅད་བཅོམ།། 
གསོད་པར་གྱུར་པ་སྟོབས་པོ་ཆེ།། 
རོ་ལངས་དག་གིས་བྱར་ཅི་ཡོད།། 
དེ་དག་ཀྱང་ནི་ངའི་ཞགས་པས།། 
ཀུན་ནས་ཡོངས་སུ་བསྐོར་བ་ཡིན།། 
ཞགས་པ་ཀུན་གྱིས་དེ་དག་ཀྱང་།། 
རྨུགས་ཤིང་ཤིན་ཏུ་རྨོངས་པར་བྱས།། 
འདི་ཡིས་བདག་གིས་ཀུན་འགྲུབ་ཅིང་།། 
གསང་སྔགས་ཚིག་རྣམས་གྲུབ་གྱུར་ཅིག།
ན་མཿ་སིད་དྷཱ་ནཱན།
སིད་དྷུ་ན་ཏུ་མནྟྲ་པཱ་ད་སྭ་སྟི་རེ་མེ་སརྦ་ས་ཏྭཱ་ནཱཉྩ་སྭཱ་ཧཱ།
སངས་རྒྱས་ཀུན་གྱི་སྟོབས་གང་དང་།། 
དགྲ་བཅོམ་རྣམས་ཀྱི་སྟོབས་གང་དང་།། 
དམ་པའི་ཆོས་ཀྱི་གཟི་བརྗིད་ཀྱིས།། 
བདེ་ལེགས་སུ་ནི་རབ་གྱུར་ཅིག།
འཕགས་པ་སངས་རྒྱས་ཀྱི་གཟི་ཡིས་རྟག་ཏུ་འཇིགས་པ་ཐམས་ཅད་ལ་སྭཱ་ཧཱ།
ཆོ་ག་ནི་ལན་དྲུག་ཅུ་རྩ་གཅིག་བཟླས་བརྗོད་བྱས་ཏེ།
ཀཻ་མེ་རུ་དང་།
བལ་གཙང་མ་ལ་སོགས་པའི་སྐུད་པ་དམར་པོ་ལ་མདུད་པ་དོར་རོ།། 
དེ་བཞིན་དུ་བྱབ་པ་ཡང་བྱའོ།། 
འབྱུང་པོ་ཐམས་ཅད་དང་།
བརྗེད་བྱེད་དང་།
སེམས་རྣམ་པར་གཡེང་བྱེད་ལ་སོགས་པ་དང་།
དུག་བྱིན་པ་དང་།
དུག་བྱས་པ་དང་།
རྐང་གཉིས་པ་དང་།
རྐང་བཞི་པ་རྣམས་ལ་ཀུན་ཏུ་འགྲོ་བ་གྲུབ་པའི་མཆོག་ཡིན་ནོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཚེ་དང་ལྡན་པ་ཀུན་དགའ་བོ་དང་།
ལྷ་དང་།
མི་དང་།
ལྷ་མ་ཡིན་དང་།
དྲི་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་རོ་ལངས་བདུན་པ་ཞེས་བྱ་བའི་གཟུངས་རྫོགས་སོ།།།། 
རྒྱ་གར་གྱི་མཁན་པོ་བི་ཤུདྡྷ་སིངྷ་དང་།
བནྡེ་ཡེ་ཤེས་སྙིང་པོའི་སྡེས་བསྒྱུར།
རྒྱ་གར་གྱི་མཁན་པོ་བིདྱཱ་ཀ་ར་སིངྷ་དང་།
ཞུ་ཆེན་གྱི་ལོ་ཙཱ་བ་བནྡེ་ཡེ་ཤེས་སྡེས་ཞུས་ཏེ་གཏན་ལ་ཕབ་པ།།
