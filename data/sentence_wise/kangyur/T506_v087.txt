༄༅༅།། རྒྱ་གར་སྐད་དུ།
ཨཱརྱ་མ་ཧཱ་མ་ཎི་བི་པུ་ལ་བི་མཱ་ན་སུ་པྲ་ཏིཥྛི་ཏ་གུ་ཧྱ་བ་ར་མ་ར་ཧ་སྱ་ད་ཀལྤ།
རཱ་ཛཱ་ནཱ་མ་དྷཱ་ར་ཎཱི།
བོད་སྐད་དུ།
འཕགས་པ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ཞེས་བྱ་བའི་གཟུངས།
བམ་པོ་དང་པོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
དེ་ནས་བཅོམ་ལྡན་འདས་ཀྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་འདུས་པ་དང་པོ་ལ་བདུད་བྱེ་བ་ཕམ་པར་མཛད།
དཔྱོད་པ་པ་དང་།
ཀུན་ཏུ་རྒྱུ་དང་།
གཅེར་བུ་པ་ཐམས་ཅད་དང་།
མུ་སྟེགས་ཅན་གཞན་རྣམས་ཀྱང་བཏུལ་ནས་ཕམ་པར་མཛད་དེ།
འཁོར་བའི་སྐྱོན་འཁོར་བའི་ཆུ་བོའི་ཕ་རོལ་དུ་གཤེགས་སོ།། 
གང་གི་ཚེ་བདུད་ཀྱི་སྡེ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་གཡོག་བདུད་ཀྱི་སྡེ་ཕྲག་དཀྲིགས་པ་ཅན་དག་གིས་འཛམ་བུའི་གླིང་བཀང་བ་དེའི་ཚེ།
བཅོམ་ལྡན་འདས་ཀྱིས་ས་གཞི་རྡོ་རྗེར་བྱིན་གྱིས་བརླབས་ནས་སེམས་ཅན་དེ་དག་གིས་འཇིགས་ཤིང་འཇིགས་སུ་རུང་བའི་སྒྲ་ཡང་མ་ཐོས་ཤིང་མཚོན་ཆའི་ཆར་དེ་དག་ཐམས་ཅད་ཀྱང་མེ་ཏོག་སྣ་ཚོགས་སུ་བབ་པར་གྱུར་ཏོ།། 
རྒྱལ་པོའི་ཁབ་ཀྱི་གྲོང་ཁྱེར་གྱི་སུམ་མདོའི་དབུས་དེའི་ས་དེ་ཡང་རྡོལ་ནས་རིན་པོ་ཆེ་སྣ་བདུན་གྱི་པདྨ་འདབ་མ་སྟོང་པ།
སྡོང་བུ་ནི་བཻ་ཌཱུརྱ།
སྙིང་པོ་ནི་འཛམ་བུ་ཆུ་བོའི་གསེར།
ཟེ་བ་ནི་རྡོའི་སྙིང་པོ།
སྲིད་ནི་ཚངས་པའི་འཇིག་རྟེན་གྱི་བར་ལ་ཐུག་པ་འོད་དང་ལྡན་པ་ཞིག་བྱུང་སྟེ།
པདྨ་དེ་བྱུང་ནས་ཕྱོགས་བཅུ་ཐམས་ཅད་དུ་སྣང་བར་བྱས་སོ།། 
དེ་ནས་པདྨ་དེ་ལས་ནོར་བུ་རྡོ་རྗེ་མཆོག་ལྡན་ཞེས་བྱ་བའི་གཟུངས་ཀྱིས་བསྐུལ་བའི་སྒྲ་འདི་བྱུང་ངོ།། 
ཕྱོགས་བཅུ་ན་བཞུགས་པའི་དེ་བཞིན་གཤེགས་པ་གང་ལགས་པ་ཐམས་ཅད་ལ་ཕྱག་འཚལ་ལོ།
ཨོྃ་མ་ཎི་བཛྲ་ཧྲྀ་ད་ཡ།
བཛྲ་མཱ་ར་སཻ་ནྱ་བི་དྲ་བ་ཎི།
ཧ་ན་ཧ་ན།
བཛྲ་གརྦྷེ།
ཏྲཱ་ས་ཡ་ཏྲཱ་ས་ཡ།
སརྦ་མཱ་ར་བྷུ་བ་ན་ནི་ཧཱུྃ་ཧཱུྃ།
སཾ་དྷ་ར་སཾ་དྷ་ར།
བུདྡྷ་མཻ་ཏྲི་སརྦ་ཏ་ཐཱ་ག་ཏ་བཛྲ་ཀལྤ་ཨ་དྷི་ཥྛི་ཏེ་སྭཱ་ཧཱ།
པདྨ་དེ་ལས་ཡང་ལེགས་སོ་ཞེས་བྱ་བའི་སྒྲ་གྲག་སྟེ།
དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྒྲས་བཀང་ནས།
ཤཱཀྱ་ཐུབ་པ་སྲིད་པའི་དགོན་པ་ལས་ནི་རྒལ།
བདུད་ནི་བཅོམ།
ཉོན་མོངས་པའི་རྡུལ་ནི་སྤངས།
མ་རིག་པའི་སྒོ་ངའི་སྦུབས་ནི་དྲལ།
ཆོས་ཀྱི་སྒྲོན་མ་ཆེན་པོ་ནི་སྤར་ཏེ།
གང་གི་ཕྱིར་གཟུངས་འདིའི་མཐུས་ས་གཞི་རྡོ་རྗེར་བྱིན་གྱིས་བརླབས་ནས།
བདུད་ནི་བཅོམ་པ་ལེགས་སོ་ལེགས་སོ།། 
དེ་ནས་གསང་བ་པའི་བདག་པོ་ལག་ན་རྡོ་རྗེ་སྤུ་ཟིང་ཞེས་བྱེད་ཅིང་ལུས་འདར་ནས།
བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཅིའི་སླད་དུ།
རིག་སྔགས་ཆེན་མོ་འདི་འདུས་པ་དང་པོ་ལ་འཛམ་བུའི་གླིང་དུ་བྱུང་བ་ལགས།
བཅོམ་ལྡན་འདས་རིག་སྔགས་འདི་འཇིག་རྟེན་དུ་སྔོན་བྱུང་བར་མ་ཐོས་ལགས་སོ།། 
དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ལག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་ཞེས་བྱ་བའི་གཟུངས་ཡོད་དེ།
དེའི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྡོ་རྗེའི་རང་བཞིན་དུ་གྱུར་ནས།
མཚོན་ཆའི་ཆར་འབབ་པ་འདི་ཡང་མེ་ཏོག་སྣ་ཚོགས་སུ་གྱུར་ཏེ་འབབ་བོ།། 
གཟུངས་འདིའི་མཐུས་བདུད་ཀྱི་འཁོར་བཅོམ་ནས་སྲོག་ཆགས་བྱེ་བ་བཏུལ་ཏོ།། 
འདིའི་མཐུས་སུམ་མདོའི་དབུས་སུ་པདྨ་འདི་བྱུང་བར་གྱུར་ཏོ།། 
ལག་ན་རྡོ་རྗེ་གཟུངས་འདི་མེད་པར་མངོན།
ར་རྫོགས་པར་བྱང་ཆུབ་པར་མི་ནུས།
བདུད་བྱེ་བ་ཕམ་པར་མ་ཡིན།
ཉོན་མོངས་པའི་རྒྱ་མཚོ་སྐེམས་པར་མ་ཡིན་ཏེ།
ཆོས་ཀྱི་སྒྲོན་མ་སྦར་བར་མི་ནུས་སོ།། 
ལག་ན་རྡོ་རྗེ་ངས་དཀའ་བ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་སྤྱད་ན་ཇི་སྲིད་ངས་གཟུངས་འདི་མཉན་པ་དང་།
མངོན་པར་བརྩོན་པས་བརྩོན་འགྲུས་མ་བྱས་ཀྱི་བར་དུ་ངས་སངས་རྒྱས་ཉིད་ཐོབ་པར་མ་ནུས་ཀྱི།
ཕྱིས་ངས་སངས་རྒྱས་ཉིད་ཐོབ་བོ།། 
ལག་ན་རྡོ་རྗེ་གཟུངས་འདི་ནི་མཐུ་ཆེ་ཞིང་ཕན་ཡོན་ཆེ་བ་ཡིན་ནོ།། 
ལག་ན་རྡོ་རྗེ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་དེ་ཁོ་ན་ཉིད་ཡང་དག་པར་སངས་རྒྱས་ཀྱི་སྐུ་ཡོངས་སུ་སྒྲུབ་པ་ཡིན་ནོ།། 
ལག་ན་རྡོ་རྗེ་འདིའི་མིང་བཟུང་བ་ཙམ་གྱིས་དེ་བཞིན་གཤེགས་པ་ཐམས་ཅད་ཀྱི་མཚན་གཟུང་བར་འགྱུར་རོ།། 
བརྗོད་ཅིང་བཟླས་པ་ཙམ་གྱིས་དེ་བཞིན་གཤེགས་པ་ཐམས་ཅད་ལ་མཆོད་པ་དང་།
བསྙེན་བཀུར་དང་།
ཞབས་ལ་ཕྱག་བྱས་པར་འགྱུར་རོ།། 
དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་མེ་ཏོག་སྣ་ཚོགས་དང་།
དྲི་དང་།
བདུག་པ་སྣ་ཚོགས་ཀྱིས་མཆོད་ནས།
བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ།
བཅོམ་ལྡན་འདས་ཀྱི་ཞབས་ལ་གཏུགས་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་མི་མཇེད་ཀྱི་འཇིག་རྟེན་གྱི་ཁམས་དེ་ན་ཡོན་ཏན་གྱི་ཁྱད་པར་ཅི་འདྲ་བ་དག་གདའ་བ་བསྟན་དུ་གསོལ།། 
བཅོམ་ལྡན་འདས་དེ་བཞིན་གཤེགས་པའི་སྐུ་ཡང་དག་པའི་ཆོས་ཀྱི་གཞི་འདི་དག་ལས་གཞན་པ།
དགེ་བའི་རྩ་བ་ངན་ངོན་ཙམ་གྱིས་ནི་སེམས་ཅན་རྣམས་ཀྱི་ཚོགས་བསགས་པར་མི་བགྱི་ལགས་སོ།། 
དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ལག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་སེམས་ཅན་དེ་དག་ནི་སྙོམ་ལས་ཅན།
བརྩོན་འགྲུས་དམན་པ།
གཏི་མུག་གིས་རྨོངས་པ།
འདོད་པའི་དྲེགས་པས་རྨོངས་པ།
ཡིད་ཆེས་པར་དཀའ་བ།
ཕར་མི་འཛིན་པ་དང་།
མར་མི་འཛིན་པ་དང་།
དགེ་སྦྱོང་དུ་མི་འཛིན་པ།
བྲམ་ཟེར་མི་འཛིན་པ།
རིགས་ཀྱི་གཙོ་བོ་ལ་བསྙེན་བཀུར་མི་བྱེད་པ་སྟེ།
དེས་ནི་གཟུངས་འདི་ལག་ཏུ་འོང་བར་མི་འགྱུར་ཞིང་།
བསོད་ནམས་ཆུང་བ།
སྐལ་བ་ཆུང་བ།
བློ་ཞན་པ་རྣམས་ཀྱིས་ཀྱང་ཉན་པར་མི་འགྱུར།
འཆད་པར་མི་འགྱུར་ཞིང་།
སྡིག་པ་ཐམས་ཅད་འཇིག་པར་བྱེད་པ།
དེ་བཞིན་གཤེགས་པའི་གསང་བའི་གཟུངས་འདི་ལ་དད་པ་བསྐྱེད་པར་མི་འགྱུར་རོ།། 
དེ་ནས་བཅོམ་ལྡན་འདས་ཀྱིས་གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་ང་ནི་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་ཚད་མེད་པ་གང་གཱའི་ཀླུང་གི་བྱེ་མ་དང་མཉམ་པའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་འདས་པ་དེ་ན་འཇིག་རྟེན་གྱི་ཁམས་ནོར་བུའི་སྒྲོན་མ་ཞེས་བྱ་བ་གྲོང་ཁྱེར་གྱི་ཁོ་ར་ཁོར་ཡུག་ཏུ་དཔག་ཚད་བཅུ་གཉིས་པའི་ར་བ་རིན་པོ་ཆེ་སྣ་བདུན་ལས་བྱས་པ།
རྒྱས་པ།
བདེ་བ།
ཉམས་དགའ་བ།
ལོ་ལེགས་པ།
སྐྱེ་བོ་དང་།
མི་མང་པོས་གང་བ།
སྐྱེས་པ་དང་།
བུད་མེད་དང་།
ཁྱེའུ་དང་།
བུ་མོ་དང་།
སྐྱེ་བོའི་ཚོགས་ཐམས་ཅད་རྒྱན་ཐམས་ཅད་ཀྱིས་བརྒྱན་པ་ཉིད་སྣང་ཞིང་ནོར་བུ་དང་།
གསེར་འབར་བའི་མགོ་རྒྱན་སྣ་ཚོགས་ཀྱིས་མགོ་བརྒྱན་པ།
ལྷའི་གཟུགས་ཅན།
མཐུ་དང་བརྩོན་འགྲུས་ཆེན་པོ་དང་ལྡན་པ།
བཤེས་གཉེན་ཐམས་ཅད་དང་ལྡན་པ།
རིག་པའི་གནས་རྟོགས་པར་ཁོང་དུ་ཆུད་པ།
སྣང་བ་ཡོད་པར་འགྲོའོ།། 
འཇིག་རྟེན་གྱི་ཁམས་དེ་ན་རྒྱལ་པོ་ནོར་བུ་སྣ་ཚོགས་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ།
བློན་པོ་བྱེ་བ་ཕྲག་བརྒྱད་ཅུས་ཡོངས་སུ་བསྐོར་ཅིང་བཙུན་མོ་དམ་པ་གསལ་བྱེད་མ་ཞེས་བྱ་བ་བུད་མེད་ཉི་ཁྲིའི་འཁོར་ཅན་ལྷའི་བུ་མོ་ཐམས་ཅད་ཀྱི་ལུས་ལ་འགྲན་པ་ཞིག་ཡོད་དོ།། 
འཇིག་རྟེན་གྱི་ཁམས་དེ་ན་ཡང་མེ་ཏོག་གི་ཤིང་དང་།
འབྲས་བུའི་ཤིང་དང་།
དྲང་ཆུའི་ཤིང་དང་།
དྲིའི་ཤིང་གང་ཡིན་པ་དེ་དག་ཐམས་ཅད་ཀྱང་རིན་པོ་ཆེ་སྣ་བདུན་གྱི་རང་བཞིན་ཡིན་ནོ།། 
ཆུ་ལས་སྐྱེས་པའི་མེ་ཏོག་གང་ཡིན་པ་དེ་དག་ཐམས་ཅད་ཀྱང་རིན་པོ་ཆེ་སྣ་བདུན་གྱི་རང་བཞིན་ཡིན་ནོ།། 
ཐང་ལས་སྐྱེས་པའི་མེ་ཏོག་གང་ཡིན་པ་དེ་དག་ཐམས་ཅད་ནི་འཛམ་བུ་ཆུ་བོའི་གསེར་གྱི་རང་བཞིན་ནོ།། 
མི་རྣམས་ཀྱི་ཚེའི་ཚད་ནི་བསྐལ་པ་བརྒྱད་ཁྲི་ཐུབ་སྟེ།
ཐམས་ཅད་ཀྱང་དགེ་བ་བཅུའི་ལས་ཀྱི་ལམ་དང་ལྡན་པ།
སངས་རྒྱས་དང་།
ཆོས་དང་།
དགེ་འདུན་ལ་མངོན་པར་དད་པ་ཡིན་ནོ།། 
རྒྱལ་པོ་དེ་ཡང་ཆོས་དང་མཐུན་པས་རྒྱལ་སྲིད་སྐྱོང་བར་བྱེད་ཀྱིས་ཆོས་དང་མི་མཐུན་པས་ནི་མ་ཡིན་ཏེ།
སེམས་ཅན་ཐམས་ཅད་ལ་ཕན་པའི་བསམ་པ་ཅན་ཡིན་ནོ།། 
འཇིག་རྟེན་གྱི་ཁམས་དེ་ན་ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནོར་བུ་བཟང་ཆེན་པོ་རྣམ་པར་བཀྲ་བ་རབ་གནས་གཙང་མ་ཞེས་བྱ་བ་བྱང་ཆུབ་སེམས་དཔའི་ཚོགས་ཆེན་པོས་ཡོངས་སུ་བསྐོར་ཅིང་རིག་སྔགས་འཆང་བྱེ་བ་ཕྲག་མང་པོས་ཡོངས་སུ་བསྐོར་ནས་སངས་རྒྱས་ཀྱི་མཛད་པ་མཛད་དེ་དེ་བཞིན་གཤེགས་པ་དེ་ནི་གསེར་གྱི་ཁ་དོག་གི་སྐུ་མཚན་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་ཅུ་མངའ་བ།
འོད་འདོམ་གང་གིས་ཀུན་ནས་བསྐོར་བ།
འོད་རིན་པོ་ཆེ་སྣ་བདུན་ལྟར་ཤིན་ཏུ་གསལ་བ་ཡིན་ནོ།། 
བྱང་ཆུབ་སེམས་དཔའ་དེ་དག་ཐམས་ཅད་ཀྱང་གསེར་གྱི་ཁ་དོག་གི་ལུས་འོད་འཕྲོ་བ།
མཚན་དང་ལྡན་པ།
རིན་པོ་ཆེ་སྣ་བདུན་གྱི་པདྨའི་སྟན་ལ་འཁོད་པ་སྟེ།
ཐམས་ཅད་ཀྱང་སྤོབས་པ་མི་ཟད་པ།
སྒྲིབ་པ་མེད་པའི་ཡེ་ཤེས་སྤྱོད་ཡུལ་བ།
རིག་པའི་གནས་རྟོགས་པར་ཁོང་དུ་ཆུད་པས་འདི་ལྟ་སྟེ།
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་ཞེས་བྱ་བའི་གཟུངས་སེམས་ཤིང་གཟུངས་དེ་ཉིད་ཀྱི་མཐུས་ཡོན་ཏན་གྱི་ཁྱད་པར་འདི་བྱུང་བར་གྱུར་ཏོ།། 
དེ་བཞིན་གཤེགས་པ་དེ་ཡང་གཟུངས་འདི་སེམས་ཅན་ཐམས་ཅད་ལ་རབ་ཏུ་སྟོན་ཏོ།། 
སེམས་ཅན་དེ་རྣམས་ཀྱང་གཟུངས་འདིའི་མཐུས་བདེ་བ་ཉམས་སུ་མྱོང་བ་སྟེ།
སེམས་ཅན་དེ་དག་ཐམས་ཅད་སེམས་ཅན་དམྱལ་བ་དང་།
དུད་འགྲོའི་སྐྱེ་གནས་དང་།
གཤིན་རྗེའི་འཇིག་རྟེན་དང་།
ལྷ་མ་ཡིན་གྱི་རིས་རྣམས་ལས་ཡོངས་སུ་ཐར་བར་གྱུར་ཏོ།། 
ངན་སོང་གི་སྒོ་ཐམས་ཅད་ཀྱང་བཅད་པར་གྱུར་ཏོ།། 
མཐོ་རིས་ཀྱི་སྒོ་རྣམས་ཕྱེའོ།། 
བདེ་འགྲོའི་སྒོ་རྣམས་ཐམས་ཅད་ཀྱང་ཕྱེ་སྟེ།
འཇིག་རྟེན་གྱི་ཁམས་དེའི་སེམས་ཅན་གང་ཡིན་པ་དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡང་དག་པར་ཞུགས་སོ།། 
འཇིག་རྟེན་གྱི་ཁམས་དེ་ན་སེམས་ཅན་ཐམས་ཅད་བྱམས་པའི་སེམས་ཀྱིས་གནས་ཏེ།
འདི་ལྟ་སྟེ།
ཆུ་དང་འོ་མ་གཅིག་ཏུ་གྱུར་པ་བཞིན་ནོ།། 
དེ་བཞིན་གཤེགས་པ་དེས་ཀྱང་སྔོན་བྱང་ཆུབ་སེམས་དཔར་གྱུར་པ་ན།
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་འདི་སྒྲུབ་པ་ན་སྨོན་ལམ་འདི་སྐད་ཅེས།
བདག་གི་སངས་རྒྱས་ཀྱི་ཞིང་དུ་སྐྱེ་བར་གྱུར་པའི་སེམས་ཅན་གང་ཡིན་པ་དེ་དག་ཐམས་ཅད་ངེས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཅིག་ཅེས་སྨོན་ལམ་བཏབ་སྟེ།
གང་དག་གཟུངས་འདི་ཉན་པ་དང་།
འཆང་བ་དང་།
ཀློག་པ་དང་།
ཀུན་ཆུབ་པར་བྱེད་པ་དང་།
སྒོམ་པ་དང་།
འདོན་པ་དང་།
སེམས་པ་དང་།
སྒྲུབ་པར་བྱེད་པ་དང་།
ཆུང་ངུ་ན་མིང་ཉན་པར་བྱེད་དམ།
ལག་པས་རེག་གམ།
ལུས་ལ་འཆང་ང་ངམ།
མིག་གིས་མཐོང་བ་ཙམ་མམ།
གླེགས་བམ་ལ་བྲིས་པའམ།
རས་ལ་བྲིས་པའམ།
རྩིག་པ་ལ་བྲིས་པ་མཐོང་ན་མཚམས་མེད་པ་ལྔ་བྱས་པའམ།
མནར་མེད་པར་གཞོལ་བའམ།
དམ་པའི་ཆོས་སྤངས་པའམ།
འཕགས་པ་ལ་སྐུར་པ་བཏབ་པ་འམ།
ཤན་པའམ།
གདོལ་པའམ།
རྔོན་པའམ།
བྱ་བ་འམ།
ལོང་བའམ།
འོན་པའམ།
ཤ་བཀྲ་ཅན་ནམ།
བཀྲེན་པའམ།
ཞར་བའམ།
སྒུར་པོའམ།
དམན་པའམ།
སྔོན་གྱི་ལས་ཀྱིས་འཕངས་པའི་སྒྲིབ་པ་ཅན་ནམ།
མྱོང་བར་གྱུར་པར་མ་ངེས་པའམ།
བདུད་ཀྱི་ཞགས་པས་བཅིངས་པ་འམ།
ལྟ་བ་ངན་པར་ལྷུང་བའམ།། 
ལོག་འདྲེན་གྱིས་ཟིན་པའམ།
རྒྱུ་སྐར་དང་།
གཟའི་གནོད་པར་བྱས་པ་དེ་དག་ཐམས་ཅད་ངེས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ།། 
ཆུང་ངུ་ན་དུད་འགྲོའི་སྐྱེ་གནས་པ་རི་དགས་དང་།
བྱ་དང་།
སྦྲང་བུ་མཆུ་རིངས་དང་།
ཤ་སྦྲང་དང་།
བྱི་བ་དང་།
གྲོག་སྦུར་རྣམས་དང་།
གཞན་ཡང་སྲོག་ཆགས་ཀྱི་རིགས་སྣ་ཚོགས་སྒོ་ང་ལས་སྐྱེས་པའམ།
མངལ་ནས་སྐྱེས་པའམ།
དྲོད་གཤེར་ལས་སྐྱེས་པའམ།
རྫུས་ཏེ་སྐྱེས་པ་ལ་སོགས་ཏེ།
དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་ཏེ།
འདི་ལ་ཐེ་ཚོམ་དང་།
ཡིད་གཉིས་བསྐྱེད་པར་མི་བྱའོ།། 
དེ་ནས་བཅོམ་ལྡན་འདས་ཀྱིས་ཚིག་འདི་གསུངས་མ་ཐག་ཏུ་འཁོར་དེ་དག་ཐམས་ཅད་དགའ་ཞིང་བ་སྤུའི་ཁུང་བུ་རྣམས་གཡོས་པར་གྱུར་ཏོ།། 
ལྷའི་མེ་ཏོག་ཨུཏྤ་ལ་དང་།
པདྨ་དང་།
ཀུ་མུ་ད་དང་།
པདྨ་དཀར་པོ་དང་།
མན་དཱ་ར་བ་དང་།
མན་དཱ་ར་བ་ཆེན་པོའི་ཆར་ཡང་རབ་ཏུ་བབ་བོ།། 
ལྷའི་སིལ་སྙན་རྣམས་ཀྱང་སྒྲ་འབྱིན་ཏོ།། 
འཁོར་གྱི་དཀྱིལ་འཁོར་དེ་དག་ཐམས་ཅད་ཀྱི་རང་རང་གི་ལུས་ལས་ཀྱང་འོད་ཟེར་བྱུང་བར་གྱུར་ཏོ།། 
བཅོམ་ལྡན་འདས་ཀྱི་སྤྱན་སྔར་ཡང་རིན་པོ་ཆེ་སྣ་བདུན་གྱི་ཁང་པ་བརྩེགས་མ་བཀྲ་བ།
བལྟ་ན་སྡུག་པ།
ཤིན་ཏུ་རྣམ་པར་ཕྱེ་བ།
ཉམས་དགའ་བ།
ཀ་བ་བཞི་ཟུག་པ།
སྒོ་བཞི་བཏོད་པ།
ཐེམ་སྐས་བཞི་དང་ལྡན་པ།
འོད་འབར་བ།
གྲྭ་བཞི་ན་ནོར་བུ་རིན་པོ་ཆེ་ཆེན་པོ་བཞི་ཉི་མ་ལྟར་འོད་འབར་བ།
ནོར་བུ་དང་།
རིན་པོ་ཆེ་དང་།
མུ་ཏིག་གི་དྲ་བ་དུ་མ་དཔྱངས་པ།
དྲིལ་བུ་མང་པོས་མཛེས་པར་བྱས་པ།
དར་གྱི་བ་དན་མང་པོས་ཀུན་ནས་བརྒྱན་པ།
མེ་ཏོག་སྣ་ཚོགས་དུ་མའི་ཆུན་པོས་མཛེས་པར་བྱས་པ་ཞིག་བྱུང་ངོ།། 
ས་འདི་རྣམ་པ་དྲུག་ཏུ་རབ་ཏུ་གཡོས་ཏེ།
འགུལ་ལྡེག་ལ་སྒྲ་འབྱིན་ཅིང་མཐོ་བ་དང་དམའ་བར་གྱུར་ཏོ།། 
ལྷའི་གནས་ཐམས་ཅད་ཀྱང་འོད་ཀྱིས་སྣང་བར་བྱས་ཏེ།
ལྷའི་གནས་ན་གནས་པ་ཐམས་ཅད་བསྐུལ་ཏོ།། 
རྒྱལ་པོ་ཆེན་པོ་བཞི་ཡང་བསྐུལ་ཏོ།། 
རིག་སྔགས་འཆང་གི་གནས་ཐམས་ཅད་ཀྱང་བསྐུལ་ཏེ།
ལྷའི་རིགས་ཐམས་ཅད་ཀྱང་འབར།
ཀུན་ཏུ་རབ་ཏུ་འབར་ཞིང་མེ་ལྕེ་གཅིག་ཏུ་གྱུར་པ་དང་།
བར་ཆད་བྱེད་པའི་ལོག་འདྲེན་ཐམས་ཅད་ཀྱང་དངངས་སྐྲག་སྟེ།
ཆོ་ངེས་འདེབས་ཤིང་ཕྱོགས་བཅུར་བྱེར་རོ།། 
དེ་ནས་བཅོམ་ལྡན་འདས་ཀྱི་མཛོད་སྤུ་ནས།
འོད་ཟེར་རབ་ཏུ་བཀྱེ་སྟེ།
ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཀུན་ནས་སྣང་བར་བྱས་ཤིང་སངས་རྒྱས་ཀྱི་ཞིང་ཐམས་ཅད་སྣང་བར་བྱས་ཏེ།
སངས་རྒྱས་བཅོམ་ལྡན་འདས་དེ་རྣམས་བསྐུལ་ནས་སླར་དབུའི་གཙུག་ཏུ་ནུབ་བོ།། 
དེ་ནས་སངས་རྒྱས་བཅོམ་ལྡན་འདས་དེ་རྣམས་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ལ་ལེགས་སོ་ཞེས་བྱ་བ་བྱིན་ཏེ།
བཅོམ་ལྡན་འདས་ལེགས་སོ་ལེགས་སོ།། 
བཅོམ་ལྡན་འདས་ཁྱོད་དེ་བཞིན་གཤེགས་པ་ནོར་བུ་བཟང་པོ་རྣམ་པར་བཀྲ་བ་རབ་གནས་གཙང་མ་དེ་གཟིགས་པ་དང་།
ཕྱག་བགྱི་བ་དང་།
བསྙེན་བཀུར་བགྱི་ཞིང་བཞུད་པའི་དུས་ལ་བབ་ཀྱི་བཞུད་ལ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་ཞེས་བགྱི་བའི་གཟུངས་དེ་ཡང་རྒྱས་པར་གསོན་ཅིག།
བཅོམ་ལྡན་འདས་གཟུངས་དེ་ནི་མཐུ་ཆེ་ཞིང་ཕན་ཡོན་ཆེ་བ་ལགས་སོ།། 
གཟུངས་དེ་ནི་སྔོན་གྱི་དེ་བཞིན་གཤེགས་པ་རྣམས་ཀྱིས་བྱིན་གྱིས་བརླབས་པ་ལགས་ཏེ།
གང་ལ་ལ་ཞིག་ཉན་ཏམ།
ཆུང་ངུ་ན་མིང་ངམ།
ལག་པས་རེག་ན་ཡང་ཕྱིར་མི་ལྡོག་པར་འགྱུར་ཞིང་།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ།། 
དེ་ནས་བཅོམ་ལྡན་འདས་ཀྱིས་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་གཤེགས་པའི་སངས་རྒྱས་བཅོམ་ལྡན་འདས་རྣམས་ཀྱིས་གསོལ་བ་བཏབ་པར་ཐུགས་སུ་ཆུད་ནས་ཡང་འོད་ཟེར་བྱེ་བ་ཁྲག་ཁྲིག་བརྒྱ་སྟོང་བཀྱེ་སྟེ།
ཇི་ལྟར་ལྷགས་པའི་འཁོར་དེ་ལ་བོས་ནས་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་ཚུར་ཤེག།
དེ་བཞིན་གཤེགས་པའི་བརྡ་བྱུང་བ་ནི་འདི་ཡིན་ནོ།། 
དེ་ནས་བཅོམ་ལྡན་འདས་ཉིད་ཀྱིས་གདན་ལས་བཞེངས་པ་དང་།
ཁང་པ་བརྩེགས་མ་དེའི་དབུས་སུ་རྡོ་རྗེའི་སེང་གེའི་ཁྲི་བྱུང་ནས།
ཁྲི་དེའི་སྟེང་དུ་རིན་པོ་ཆེའི་པདྨ་བཀྲ་བ།
བལྟ་ན་སྡུག་པ།
ཡིད་དུ་འོང་བ།
སྡོང་བུ་ནི་གསེར།
པདྨའི་སྙིང་པོ་ནི་མུ་ཏིག་དམར་པོ་ཅན་ཞིག་བྱུང་སྟེ།
དེ་ལ་བཅོམ་ལྡན་འདས་བཞུགས་སོ།། 
བཅོམ་ལྡན་འདས་བཞུགས་མ་ཐག་ཏུ་ས་ཆེན་པོ་འདི་ཆེ་ཐང་དུ་གཡོས་པར་གྱུར་ཏོ།། 
བཅོམ་ལྡན་འདས་ཀྱང་ནོར་བུ་ཆེན་པོ་དག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
འཁོར་ཐམས་ཅད་དབུགས་ཕྱུང་ནས་སྟེང་གི་ནམ་མཁའི་དཀྱིལ་དུ་འཁོར་གྱི་དཀྱིལ་འཁོར་ཐམས་ཅད་འཁོད་དེ།
འཁོར་མང་པོ་དང་།
འཁོད་པ་ཆེན་པོ་དང་།
སངས་རྒྱས་ཀྱི་བྱིན་གྱི་རླབས་ཆེན་པོ་དང་།
རྣམ་པར་སྤྲུལ་པ་དང་།
བྱང་ཆུབ་སེམས་དཔའ་མང་པོའི་འཁོར་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་མི་མ་ཡིན་པ་མང་པོ་དང་།
རིག་སྔགས་འཆང་བྱེ་བ་ཕྲག་མང་པོའི་འཁོར་དང་།
གསང་བའི་བདག་པོ་ལག་ན་རྡོ་རྗེ་དང་ཐབས་ཅིག་ཏུ།
བརྒྱ་བྱིན་དང་།
ཚངས་པ་དང་།
འཇིག་རྟེན་སྐྱོང་བ་ཐམས་ཅད་དང་།
རྒྱལ་པོ་ཆེན་པོ་བཞི་དག་གཤེགས་སོ།། 
དེ་དག་ཐམས་ཅད་ཤར་ཕྱོགས་ལོགས་སུ་དོང་བ་དང་།
ཚད་མེད་པའི་གང་གཱའི་ཀླུང་གི་བྱེ་མ་དང་མཉམ་པའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་འདས་ནས་ནོར་བུ་སྒྲོན་མ་ཞེས་བྱ་བའི་འཇིག་རྟེན་གྱི་ཁམས་སུ་ཕྱིན་པར་མཐོང་སྟེ།
བཅོམ་ལྡན་འདས་ཀྱི་རྫུ་འཕྲུལ་གྱི་མཐུས་སྐད་ཅིག་ཐང་ཅིག་ཡུད་ཙམ་གྱིས་འཇིག་རྟེན་གྱི་ཁམས་དེར་ཕྱིན་ཏོ།། 
འཇིག་རྟེན་གྱི་ཁམས་དེར་བྱོན་མ་ཐག་ཏུ་ནམ་མཁའ་ལས་བབས་ནས།
བཅོམ་ལྡན་འདས་དེ་བཞིན་གཤེགས་པ་ནོར་བུ་བཟང་པོ་རྣམ་པར་བཀྲ་བ་རབ་གནས་གཙང་མ་དེའི་དྲུང་དུ་གཤེགས་སོ།། 
དེར་གཤེགས་ནས་བཅོམ་ལྡན་འདས་གནོད་པ་མི་མང་འམ།
བསྐྱོད་པ་ཡང་ངམ།
བདེ་བ་ལ་རེག་པར་གནས་སམ་ཞེས་གསུངས་ནས།
རིན་པོ་ཆེ་སྣ་བདུན་གྱི་པདྨ་འདབ་མ་སྟོང་པ་ཞིག་བྱིན་ནོ།། 
དེ་ནས་བཅོམ་ལྡན་འདས་ལྷའི་གཞལ་མེད་ཁང་ན་འཁོར་དང་བཅས་པ་བཞུགས་པ་དང་།
དེས་ཕྱག་གསེར་གྱི་ཁ་དོག་ཅན་བརྐྱང་ནས།
ཟབ་ཅིང་ཟབ་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ཡང་དག་པར་དགྱེས་པར་མཛད་དེ།
ཁང་པ་བརྩེགས་མ་དེ་ཉིད་དུ་བཞུགས་ནས།
བཅོམ་ལྡན་འདས་ཀྱིས་ཀྱང་ཞུས་པ།
བཅོམ་ལྡན་འདས་ཁྱོད་ཀྱིས་ཆོས་ཀྱི་འཁོར་ལོ་ལེགས་པར་བསྐོར་ལགས་སམ།
ཁྱོད་ཀྱིས་བདུད་དཔུང་དང་བཞོན་པར་བཅས་པ་བཅོམ་པ་ལགས་སམ།
ཁྱོད་ཀྱིས་ཆོས་ཀྱི་སྒྲོན་མ་སྦར་ལགས་སམ།
ཆོས་ཀྱི་རྒྱལ་མཚན་བསྒྲེང་ལགས་སམ།
ཆོས་ཀྱི་རྔ་བརྡུངས་ལགས་སམ།
ཆོས་ཀྱི་དུང་རབ་ཏུ་བུས་ལགས་སམ།
བཅོམ་ལྡན་འདས་ཁྱོད་ཀྱིས་འཇིག་རྟེན་དུ་སངས་རྒྱས་འབྱུང་བ་བླ་ན་མེད་པའི་ཐམས་ཅད་མཁྱེན་པ་མཁྱེན་པར་བགྱིས་ལགས་སམ།
བཅོམ་ལྡན་འདས་ཁྱོད་ཀྱིས་དེང་འཛམ་བུའི་གླིང་དུ་ཆོས་ཀྱི་འཁོར་ལོ་ཆོས་ཀྱི་གཏེར་ལན་གཉིས་ལན་གསུམ་དུ་བསྐོར་བ་མཛོད་ཅིག།
བཅོམ་ལྡན་འདས་ཀྱིས་ཚིག་འདི་གསུངས་མ་ཐག་ཏུ།
སངས་རྒྱས་ཀྱི་ཞིང་འཇིག་རྟེན་གྱི་ཁམས་དེ་ཐམས་ཅད་རྣམ་པ་དྲུག་ཏུ་གཡོས།
རབ་ཏུ་གཡོས།
ཀུན་དུ་རབ་ཏུ་གཡོས།
འགུལ།
རབ་ཏུ་འགུལ།
ཀུན་དུ་རབ་ཏུ་འགུལ།
ལྡེག།
རབ་ཏུ་ལྡེག།
ཀུན་ཏུ་རབ་ཏུ་ལྡེག།
འུར་འུར།
རབ་ཏུ་འུར་འུར།
ཀུན་དུ་རབ་ཏུ་འུར་འུར།
ཆེམ་ཆེམ།
རབ་ཏུ་ཆེམ་ཆེམ།
ཀུན་ཏུ་རབ་ཏུ་ཆེམ་ཆེམ་སྟེ།
མེ་ཏོག་གི་ཆར་ཆེན་པོ་ཡང་རབ་ཏུ་འབབ།
རྫུ་འཕྲུལ་གྱི་ཆོ་འཕྲུལ་ཆེན་པོ་ཡང་སྣང་།
སིལ་སྙན་རྣམས་ཀྱང་མ་དཀྲོལ་བར་སྒྲ་འབྱིན།
སྟེང་གི་ནམ་མཁའི་བར་སྣང་གི་ལྷའི་བུ་རྣམས་ཀྱང་ལྷའི་སིལ་སྙན་ཤིན་ཏུ་ཡིད་དུ་འོང་བ།
ཡན་ལག་ལྔ་པ་དག་དཀྲོལ་བར་བྱེད།
ཀླུ་ཆེན་པོ་གང་དག་ཡིན་པ་དེ་དག་ཐམས་ཅད་ཀྱང་རིན་པོ་ཆེ་སྣ་ཚོགས་ཀྱི་ཆར་རབ་ཏུ་འབེབས་པར་བྱེད།
དྲིའི་ཕྱེ་མ་སྣ་ཚོགས་དང་།
ཙནྡན་གྱི་ཆུ་སྣ་ཚོགས་ཀྱི་ཆར་ཡང་འབེབས་པར་བྱེད།
གོས་སྣ་ཚོགས་དང་།
རྒྱན་དང་།
ལྷབ་ལྷུབ་སྣ་ཚོགས་ཀྱི་ཆར་ཡང་རབ་ཏུ་འབེབས་པར་བྱེད།
ལྷའི་མུ་ཏིག་དམར་པོ་དང་།
སྤུག་དང་།
ནོར་བུ་རིན་པོ་ཆེ་ཆེན་པོ་རྣམ་པར་སྣང་བྱེད་དང་།
ནོར་བུ་རིན་པོ་ཆེ་ཆེན་པོ་ཉི་མའི་སྙིང་པོ་དང་།
ཆུ་ཤེལ་དང་།
མེ་ཤེལ་དང་།
དཔལ་གྱི་སྙིང་པོའི་ཆར་ཡང་རབ་ཏུ་འབེབས་པར་བྱེད།
ལྷའི་མེ་ཏོག་ཨུ་ཏྤལ་དང་།
པདྨ་དང་།
ཀུ་མུ་ད་དང་།
པདྨ་དཀར་པོ་དང་།
མན་དཱ་ར་བ་དང་།
མན་དཱ་ར་བ་ཆེན་པོའི་ཆར་ཡང་རབ་ཏུ་འབེབས་པར་བྱེད།
ལྷའི་འཛམ་བུ་ཆུ་བོའི་གསེར་ལས་བྱུང་བའི་མེ་ཏོག་དང་།
ལྷའི་དངུལ་ལས་བྱུང་བའི་མེ་ཏོག་གི་ཆར་ཡང་རབ་ཏུ་འབེབས་པར་བྱེད།
ལྷའི་མེ་ཏོག་གི་ཕྲེང་བའི་ཆར་ཡང་རབ་ཏུ་འབེབས་པར་བྱེད།
ནམ་མཁའི་དཀྱིལ་ན་གནས་པའི་ལྷའི་བུ་རྣམས་ཀྱང་ཨ་ལ་ལ་ཞེས་སྒྲ་སྙན་པར་འབྱིན་ཅིང་དབྱངས་ཀྱང་རྗེས་སུ་སྒྲོགས་པར་བྱེད།
ལེགས་སོ་ཞེས་བྱ་བ་ཡང་སྦྱིན་པར་བྱེད།
བཅོམ་ལྡན་འདས་ཤཱཀྱ་ཐུབ་པ་འཇིག་རྟེན་དུ་ཆོས་ཀྱི་འཁོར་ལོ་ལན་གཉིས་སུ་བསྐོར་བ་དང་།
ཡིད་བཞིན་གྱི་ནོར་བུ་རིན་པོ་ཆེ་ཆེན་པོ་ཆོས་ཀྱི་རྒྱལ་མཚན་འཛམ་བུའི་གླིང་དུ་བཞག་པ་དང་།
འདི་ལྟ་སྟེ།
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བའི་རྒྱལ་པོའི་ཆོ་ག་ཞིབ་མོ་ཆེན་པོ་འཛམ་བུའི་གླིང་དུ་རབ་ཏུ་སྤྱོད་པར་བགྱིས་པ་ལེགས་སོ་ལེགས་སོ།། 
དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནོར་བུ་བཟང་པོ་རྣམ་པར་བཀྲ་བར་བ་གནས་གཙང་མའི་མཛོད་སྤུ་ནས་འོད་ཟེར་སྣ་ཚོགས་བཀྱེ་སྟེ།
འོད་ཟེར་དེ་དག་གིས་ཕྱོགས་བཅུའི་འཇིག་རྟེན་གྱི་ཁམས་མཐའ་དག་གི་སངས་རྒྱས་ཀྱི་ཞིང་ཐམས་ཅད་དུ་སངས་རྒྱས་བཅོམ་ལྡན་འདས་ཐམས་ཅད་བསྐུལ་ཞིང་སྣང་བར་མཛད་དོ།། 
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ཡང་སྣང་བར་མཛད།
ལྷའི་གནས་ཐམས་ཅད་དང་།
ཀླུའི་གནས་ཐམས་ཅད་དང་།
དམྱལ་བ་དང་།
དུད་འགྲོའི་སྐྱེ་གནས་དང་།
གཤིན་རྗེའི་འཇིག་རྟེན་དང་།
ལྷ་མ་ཡིན་གྱི་རིས་རྣམས་སུ་ཡང་བསྐུལ་ཅིང་སྣང་བར་མཛད་ནས།
སླར་ལོག་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ལན་གསུམ།
བསྐོར་བ་བྱས་ནས་སླར་ཡང་གཙུག་ཏོར་གྱི་གསེབ་ཏུ་ཞུགས་སོ།། 
དེ་ནས་ཕྱོགས་བཅུའི་སངས་རྒྱས་ཀྱི་ཞིང་དེ་དག་ཐམས་ཅད་ཀྱི་སངས་རྒྱས་བཅོམ་ལྡན་འདས་དེ་དག་ཐམས་ཅད་རང་རང་གི་སངས་རྒྱས་ཀྱི་ཞིང་དག་ནས་རྫུ་འཕྲུལ་གྱི་རྣམ་པར་འཕྲུལ་པ་མཛད་ནས།
ཚད་མེད་པའི་གང་གཱའི་ཀླུང་གི་བྱེ་མ་དང་མཉམ་པའི་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་ཞིང་དེར་གཤེགས་ནས་སོ་སོའི་རྫུ་འཕྲུལ་གྱི་ཆོ་འཕྲུལ་གྱིས་རིན་པོ་ཆེ་སྣ་བདུན་གྱི་ཁང་པ་བརྩེགས་མ་དག་སྤྲུལ་ནས།
ཁང་པ་བརྩེགས་མའི་ནང་དུ་འཛམ་བུ་ཆུ་བོའི་གསེར་ལས་བྱུང་བའི་སེང་གེའི་ཁྲི་དག་བྱུང་བ་དེ་ལ་སངས་རྒྱས་བཅོམ་ལྡན་འདས་དེ་དག་ཐམས་ཅད་རང་རང་གི་འཁོར་དང་།
ཁང་པ་བརྩེགས་མའི་ནང་དུ་བཞུགས་སོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ནོར་བུ་བཟང་པོ་རྣམ་པར་བཀྲ་བ་རབ་གནས་གཙང་མས་དེ་བཞིན་གཤེགས་པ་དེ་དག་ཐམས་ཅད་ཡང་དག་པར་དགྱེས་པར་མཛད་དེ།
རྫུ་འཕྲུལ་གྱི་ཆོ་འཕྲུལ་ཆེན་པོས་ལེགས་པར་མཆོད་ནས་རང་རང་གི་སེང་གེའི་ཁྲི་ལ་བཞུགས་སོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ནོར་བུའི་སྙིང་པོ་དེ་བཞིན་གཤེགས་པ་ནོར་བུ་བཟང་པོ་རྣམ་པར་བཀྲ་བ་རབ་གནས་གཙང་མ་གང་ན་བ་དེར་སོང་སྟེ་ཕྱིན་ནས།
བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ།
བཅོམ་ལྡན་འདས་སངས་རྒྱས་འདུས་པ་ཆེན་པོ་ཡང་རབ་ཏུ་གདའ།
བྱང་ཆུབ་སེམས་དཔའི་འདུས་པ་ཆེན་པོ་དང་།
ལྷ་དང་།
ཀླུ་དང་།
གནོད་སྦྱིན་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་མི་མ་ལགས་པའི་འདུས་པ་ཆེན་པོ་ཐམས་ཅད་ཀྱང་རབ་ཏུ་གདའ།
རིགས་སྔགས་འཆང་གི་ཚོགས་འདུས་པ་ཆེན་པོ་ཡང་ལྷགས་ནས།
འདི་ལྟ་སྟེ།
ལག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་ཆེན་པོའི་ཚོགས་ཀྱང་ལྷགས།
བཅོམ་ལྡན་འདས་རྫུ་འཕྲུལ་གྱི་ཆོ་འཕྲུལ་ཆེན་པོ་ཡང་གདའ་ལགས་པས་བཅོམ་ལྡན་འདས་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་རབ་ཏུ་བསྟན་པའི་དུས་ནི་འདི་ལགས་སོ།། 
ཚོང་ནི་འདི་ལགས་སོ་ཞེས་ལན་གཉིས་ལན་གསུམ་དུ་གསོལ་བ་བཏབ་པ་དང་།
དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནོར་བུ་བཟང་པོ་རྣམ་པར་བཀྲ་བ་རབ་གནས་གཙང་མས་བྱང་ཆུབ་སེམས་དཔའ་སེམས་དཔའ་ཆེན་པོ་ནོར་བུའི་སྙིང་པོ་ལ་བཀའ་སྩལ་པ།
རིགས་ཀྱི་བུ་སོང་ལ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་གསོལ་བ་ཐོབ་ཅིག་དང་།
དེས་ཁྱོད་ལ་རབ་ཏུ་སྟོན་པར་འགྱུར་རོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ནོར་བུའི་སྙིང་པོ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་གང་ན་བ་དེར་སོང་སྟེ་ཕྱིན་ནས།
བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ་སྤྱན་སྔར་འདུག་ནས།
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནོར་བུའི་སྙིང་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་འདི།
སེམས་ཅན་ཐམས་ཅད་ལ་ཐུགས་བརྩེ་བའི་སླད་དུ་རབ་ཏུ་བསྟན་དུ་གསོལ།
དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་གསོལ་བ་བཏབ་པར་ཐུགས་སུ་ཆུད་ནས་གསང་བ་པའི་བདག་པོ་ལག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་སོང་ལ་འཁོར་མང་པོ་འདིའི་དབུས་ཀྱིས་ཕྱོགས་སུ་རྡོ་རྗེས་ས་ལ་བསྣུན་ཅིག།
དེ་ནས་གསང་བ་པའི་བདག་པོ་ལག་ན་རྡོ་རྗེས་བཅོམ་ལྡན་འདས་ཀྱིས་བཀའ་སྩལ་པ་མཉན་ནས།
འཁོར་གྱི་སའི་དཀྱིལ་འཁོར་ཆེན་པོའི་དབུས་གང་ན་བ་དེར་སོང་ནས་ས་ཕྱོགས་དེ་ལ་རྡོ་རྗེས་བསྣུན་ཏེ་ས་ལ་བསྣུན་མ་ཐག་ཏུ་དེ་ནས་གྲུ་བཞིར་གས་སོ།། 
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་རབ་ཏུ་གཡོས་སོ།། 
གཡོས་མ་ཐག་ཏུ་ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་པ་བརྩེགས་མ་གྲུ་བཞི་པ།
ཀ་བ་བཞི་པ་ཟུག་པ།
སྒོ་བཞི་བཏོད་པ།
མཉམ་པ།
ཉམས་དགའ་བ།
ཤིན་ཏུ་རྣམ་པར་ཕྱེ་བ།
ཆས་མཛེས་པར་བྱས་པ།
བཀྲ་བ།
བལྟ་ན་སྡུག་པ།
འོད་འབར་བ།
ཐེམ་སྐས་བཞི་དང་ལྡན་པ།
འཕང་དུ་དཔག་ཚད་གསུམ་ཡོད་ལ།
རྒྱར་དཔག་ཚད་ལྔ་ཡོད་པ་ཞིག་བྱུང་ངོ།། 
ཁང་པ་བརྩེགས་མའི་དབུས་དེར་ཡང་འཛམ་བུའི་ཆུ་བོའི་གསེར་ལས་བྱུང་བའི་མཆོད་རྟེན་ནོར་བུ་དང་།
རིན་པོ་ཆེ་དང་།
མུ་ཏིག་གི་དྲ་བ་དུ་མས་བརྒྱན་པ།
རིན་པོ་ཆེ་སྣ་བདུན་ལས་བྱུང་བའི་དྲིལ་བུ་གཡེར་ཀའི་དྲ་བས་གཡོགས་པ།
དྲིལ་བུ་དུ་མ་འཕྱང་དུ་བཅུག་པ།
དར་གྱི་ཆུན་པོ་དུ་མས་མཛེས་པར་བྱས་པ།
མེ་ཏོག་གི་ཆུན་པོ་དུ་མས་མངོན་པར་བརྒྱན་པ་ཞིག་བྱུང་ངོ།། 
མཆོད་རྟེན་དེའི་དབུས་ན་དེ་བཞིན་གཤེགས་པ་གསུམ་གྱི་སྐུ་བཞུགས་སོ།། 
དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་ཁང་པ་བརྩེགས་མ་དེ་དག་ལ་མཆོད་པ་མཛད་དོ།། 
བྱང་ཆུབ་སེམས་དཔའི་འཁོར་དེ་ཡང་ཁང་པ་བརྩེགས་མ་དེ་དང་མཆོད་རྟེན་ལ་མཆོད་པར་བྱེད།
རྗེད་པར་བྱེད།
མེ་ཏོག་དང་།
བདུག་པ་དང་།
དྲི་དང་།
ཕྲེང་བ་དང་།
བྱུག་པ་དང་།
གདུགས་དང་།
རྒྱལ་མཚན་དང་།
བ་དན་དང་།
རོལ་མོ་དང་།
ཐལ་མོ་སྦྱར་བ་དང་།
ཕྱག་འཚལ་བར་བྱེད་དོ།། 
དེ་ནས་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པའི་འཁོར་མང་པོ་དེ་དག་ངོ་མཚར་སྐྱེས་ཏེ་ཡ་མཚན་དུ་གྱུར།
སྤྲོ་བར་གྱུར་ནས་ཁང་པ་བརྩེགས་མ་དང་།
མཆོད་རྟེན་འདི་ཅིའི་ཕྱིར་བྱུང་བར་གྱུར་ཅེས་ཅ་ཅོ་དང་གཞའི་སྒྲ་མཐོན་པོར་འབྱིན་ཅིང་མཆོད་རྟེན་དང་།
ཁང་པ་བརྩེགས་མ་དེ་ལ་བསྐོར་བ་བྱེད།
མཆོད་པར་བྱེད།
རྗེད་པར་བྱེད།
མེ་ཏོག་དང་།
བདུག་པ་དང་།
དྲི་དང་།
ཕྲེང་བ་དང་།
བྱུག་པ་དང་།
སིལ་སྙན་སྣ་ཚོགས་དང་།
ཕེག་རྡོབ་པ་དག་གིས་མཆོད་པར་བྱེད་དོ།། 
བྱང་ཆུབ་སེམས་དཔའ་དེ་དག་ཐམས་ཅད་དང་།
འཁོར་གྱི་དཀྱིལ་འཁོར་ཐམས་ཅད་ཀྱང་།
ཐལ་མོ་སྦྱར་ནས་འཁོད་དེ་ཕྱག་འཚལ་བར་བྱེད་དོ།། 
དེ་ནས་ཁང་པ་བརྩེགས་མ་དེ་ལས་སྒྲ་བྱུང་བ།
ཀྱེ་འཁོར་མང་པོ་དག་བར་སྣང་ལ་ཅི་སྣང་ལྟོས་ཤིག་ལྟོས་ཤིག།
དེ་ནས་ཇི་ལྟར་འདུས་པའི་འཁོར་མང་པོ་དེ་དག་ཐམས་ཅད་ཀྱིས་བར་སྣང་ལ་བལྟས་ཏེ་བལྟས་མ་ཐག་ཏུ་བཻ་ཌཱུརྱ་དང་།
ནོར་བུ་རིན་པོ་ཆེ་ཆེན་པོ་ལས་བྱུང་བའི་སྤྲིན་གྱི་ཕུང་པོ་ཆེན་པོ་ཞིག་བྱུང་ངོ།། 
དེ་ནས་སྤྲིན་གྱི་ཕུང་པོའི་སྟེང་དུ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་ཞེས་བྱ་བའི་གཟུངས་འདི་ཡི་གེ་གསེར་གྱི་ཁ་དོག་ཏུ་བྲིས་པ་མཐོང་ངོ།། 
ནམ་མཁའི་དཀྱིལ་དེ་ཉིད་ནས་སྒྲ་བྱུང་བ།
སངས་རྒྱས་བཅོམ་ལྡན་འདས་ཐམས་ཅད་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་ཞེས་བྱ་བའི་གཟུངས་བཀླག་ཏུ་གསོལ་བ་ཀླག་ཏུ་གསོལ།
སྒྲ་བྱུང་མ་ཐག་ཏུ་དེ་བཞིན་གཤེགས་པ་རེ་རེའི་སྤྱན་སྔར་སྤྲིན་གྱི་ཕུང་པོ་ལས་བྲིས་པ་བྱུང་ནས་འདི་སྐད་ཅེས་ཀྱང་དབྱངས་སུ་སྒྲོགས་སོ།། 
བཅོམ་ལྡན་འདས་ཤཱཀྱ་ཐུབ་པ་དེ་ལ་ཕྱག་འཚལ་ལོ་ཕྱག་འཚལ་ལོ།། 
མཆོད་རྟེན་མཆོག་འདི་སྒོ་ཕྱེ་ཤིག་དང་།
མཆོད་རྟེན་དེའི་དབུས་ན་དེ་བཞིན་གཤེགས་པ་གསུམ་གྱི་སྐུ་བཞུགས་ཏེ།
དེའི་མཐུས་ཆོ་འཕྲུལ་གྱི་རྣམ་པར་སྤྲུལ་པའི་ཁྱད་པར་ཆེན་པོ་འདི་སྣང་ཞིང་།
དེ་ཁོ་ནའི་མཐུས་དེ་བཞིན་གཤེགས་པ་ཐམས་ཅད་ཀྱི་རྫུ་འཕྲུལ་རྣམ་པར་འཕྲུལ་པ་ཡང་སྣང་།
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བའི་གཟུངས་ཀྱི་དཀྱིལ་འཁོར་དང་།
ཆོ་ག་དང་།
རིག་སྔགས་དང་།
ཆོ་ག་ཞིབ་མོའི་ཡོ་བྱད་དང་བཅས་པ་མཐའ་དག་རྫོགས་ཤིང་རྒྱས་པར་འཁོར་གྱི་དབུས་སུ་ལེགས་པར་རབ་ཏུ་འཆང་པར་འགྱུར་རོ།། 
དེ་ནས་ཕྱོགས་བཅུ་ནས་འདུས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་འདི་སྐད་ཅེས་གསུངས་སོ།། 
བཅོམ་ལྡན་འདས་མཆོད་རྟེན་རིན་པོ་ཆེ་འདི་དང་འདི་ན་བཞུགས་པ་འདི་ལྟ་སྟེ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནོར་བུའི་རྒྱལ་པོ་མེ་ཏོག་རྒྱལ་མཚན་དང་།
ནོར་བུ་རྣམ་པར་བཀྲ་བ་དང་།
རྡོ་རྗེ་འཕགས་པའི་རྒྱལ་པོ་ཞེས་བྱ་བ་དེ་དག་བསྟན་པའི་སྐབས་དབྱེ་བར་མཛོད་ཅིག།
དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་རྫུ་འཕྲུལ་གྱི་ཆོ་འཕྲུལ་ཆེན་པོས་ཁང་པ་བརྩེགས་མའི་མཆོད་རྟེན་གང་ན་བར་བཞུད་དེ།
ཕྱག་གཡས་པ་གསེར་གྱི་ཁ་དོག་ཅན།
བསོད་ནམས་བརྒྱའི་མཚན་གྱིས་བརྒྱན་པ་བརྐྱང་ནས་མཆོད་རྟེན་མཆོག་དེའི་སྒོའི་སྒོ་འཕར་ཕྱེ་སྟེ།
དེ་བཞིན་གཤེགས་པའི་སྐུ་རྣམས་བསྟན་ཏོ།། 
དེ་ནས་དེ་བཞིན་གཤེགས་པ་དེ་རྣམས་ཀྱིས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ལེགས་སོ་ཞེས་བྱ་བ་བྱིན་ཏེ།
ཤཱཀྱ་ཐུབ་པ་ལེགས་སོ་ལེགས་སོ།། 
དེང་ཁྱོད་ཀྱིས་འཛམ་བུའི་གླིང་དུ་ཆོས་ཀྱི་འཁོར་ལོ་ལན་གཉིས་པ་བསྐོར་ཏོ།། 
བཅོམ་ལྡན་འདས་སེང་གེའི་ཁྲི་འདི་ཉིད་ལ་བཞུགས་ཤིག།
དེ་ནས་དེ་བཞིན་གཤེགས་པ་ཤཱཀྱ་ཐུབ་པ་མཆོད་རྟེན་གྱི་ནང་དུ་ཁྲི་དེ་ཉིད་ལ་བཞུགས་སོ།། 
དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དེ་བཞིན་གཤེགས་པ་འདི་དག་ཁང་པ་བརྩེགས་མའི་མཆོད་རྟེན་གྱི་ནང་དུ་ཅིའི་སླད་དུ་བྱུང་གང་ནས་གཤེགས།
བཅོམ་ལྡན་འདས་ཀྱིས་བཀའ་སྩལ་པ།
ལག་ན་རྡོ་རྗེ་སྔོན་བྱུང་བ་བསྐལ་བ་བསམ་གྱིས་མི་ཁྱབ་པ།
ཚད་མེད་པ།
དཔག་ཏུ་མེད་པ།
གཞལ་དུ་མེད་པ།
གཞལ་གྱིས་མི་ལང་བ།
ཚད་གཟུང་དུ་མེད་པ།
ཆེས་གྲངས་མེད་པ་ན་གང་གི་ཚེ་འཛམ་བུའི་གླིང་འབྱོར་པ།
རྒྱས་པ་དང་།
ལོ་ལེགས་པ་དང་།
ཉམས་དགའ་བ་དང་།
སྐྱེ་བོ་དང་།
མི་མང་པོས་གང་ཞིང་མ་རྨོས་པ་མ་བཏབ་པའི་འབྲས་སཱ་ལུ་བྱུང་སྟེ།
བདག་གི་བ་མེད་ཅིང་ཡོངས་སུ་བཟུང་བ་མེད་དེ།
འཇིག་རྟེན་ཐམས་ཅད་བདེ་བ་དང་ལྡན་པ་དེའི་ཚེ་འཛམ་བུའི་གླིང་ན་སངས་རྒྱས་མེད་དོ།། 
དེའི་ཚེ་རིའི་རྒྱལ་པོ་རིན་ཆེན་རི་བོ་ཞེས་བྱ་བ་དེ་ལ་དྲང་སྲོང་གསུམ་ཞིག་གནས་ཏེ།
གཅིག་གི་མིང་ནི་ནོར་བུའི་གཙུག་ཏོར།
གཉིས་པ་ནི་གསེར་གྱི་གཙུག་ཏོར།
གསུམ་པ་ནི་རྡོ་རྗེའི་གཙུག་ཏོར་ཞེས་བྱ་སྟེ།
དེ་རྣམས་བདག་ཅག་ཇི་ལྟར་སེམས་ཅན་ཐམས་ཅད་བསྒྲལ་བའི་ཕྱིར་འདི་ལྟ་སྟེ།
འཇིག་རྟེན་བླ་ན་མེད་པ་ཡང་དག་པར་རྫོགས་པར་བྱང་ཆུབ་པའི་སངས་རྒྱས་ཉིད་འཐོབ་པར་འགྱུར་སྙམ་ཞིང་གཅིག་ཏུ་སངས་རྒྱས་ཡིད་ལ་བྱེད།
ཆོས་ཡིད་ལ་བྱེད།
དགེ་འདུན་ཡིད་ལ་བྱེད་དོ།། 
དེ་ནས་དྲང་སྲོང་དེ་རྣམས་དེ་སྙམ་དུ་བསམས་ནས་ཡུད་ཙམ་ཞིག་ཅང་མི་སྨྲ་བར་གྱུར་ཅིང་སེམས་པ་ན།
དེ་རྣམས་ཀྱིས་སེམས་ཅན་ཐམས་ཅད་མངོན་པར་དགའ་བའི་བྱམས་པ།
རྣམ་པར་བཀྲ་བའི་གཞལ་མེད་ཁང་ཞེས་བྱ་བའི་ཏིང་ངེ་འཛིན་ཐོབ་ཅིང་།
ལྷའི་མིག་སྐྱེས་ནས་ཇི་ཙམ་ན་སྟེང་དུ་བལྟས་ན།
གནས་གཙང་མའི་རིས་ཀྱི་ལྷའི་བུ་བར་སྣང་ལ་སྒྲ་འབྱིན་པ།
སྐྱེས་བུ་དམ་པ་དག་ལེགས་སོ་ལེགས་སོ།། 
ཁྱོད་འདི་ལྟ་སྟེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་ལེགས་སོ།། 
ཀྱེ་སྐྱེས་བུ་དམ་པ་དག་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་སྔོན་གྱི་དེ་བཞིན་གཤེགས་པ་རྣམས་ཀྱིས་སེམས་ཅན་ཐམས་ཅད་ལ་ཕན་པའི་དོན་དུ་གསུངས་པ་ཐོས་པ་ཙམ་གྱིས་ཕྱིར་མི་ལྡོག་པ་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་ཐོབ་པར་འགྱུར།
ཆོས་ཐམས་ཅད་མངོན་དུ་འགྱུར།
གཟུངས་ཀྱི་སྒོ་ཐམས་ཅད་མངོན་དུ་འགྱུར།
བདུད་ཐམས་ཅད་ལས་རྒྱལ་བར་འགྱུར།
ཆོས་ཐམས་ཅད་ཀྱི་སྒྲོན་མ་སྦར་བར་འགྱུར།
དགེ་བའི་རྩ་བ་ཐམས་ཅད་མངོན་དུ་འགྱུར།
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར།
དམྱལ་བ་དང་།
དུད་འགྲོའི་སྐྱེ་གནས་དང་།
གཤིན་རྗེའི་འཇིག་རྟེན་དང་།
ཡི་དགས་ཀྱི་ཡུལ་དང་།
ལྷ་མ་ཡིན་གྱི་ཆོས་རྣམས་ལས་ཡོངས་སུ་ཐར་བར་འགྱུར།
སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པ་རྣམས་ལས་ཡོངས་སུ་ཐར་བར་འགྱུར་བ་ཐོབ་ནས་ཕྱི་མའི་ཚེ་ཕྱི་མའི་དུས་ན།
འཛམ་བུའི་གླིང་འདི་ན་སེམས་ཅན་གང་དག་པར་མི་འཛིན་པ་དང་།
མར་མི་འཛིན་པ་དང་།
དགེ་སྦྱོང་དུ་མི་འཛིན་པ་དང་།
བྲམ་ཟེར་མི་འཛིན་པ་དང་།
མི་དགེ་བ་དང་།
དམ་པའི་ཆོས་སྤོང་བ་དང་།
འཕགས་པ་ལ་སྐུར་པ་འདེབས་པ་དང་།
མནར་མེད་པར་གཞོལ་བ་དང་།
སངས་རྒྱས་དང་བྱང་ཆུབ་སེམས་དཔའ་ལ་བསླུ་བ་དང་།
དགྲ་བཅོམ་པ་གསོད་པ་དང་།
མཚམས་མེད་པ་ལྔ་བྱེད་པ་དང་།
བྲམ་ཟེ་གསོད་པ་དང་།
བ་ལང་གསོད་པ་དང་།
ཆོམ་རྐུན་བྱེད་པ་དང་།
གཡོན་ཅན་དང་།
ཤོ་གམ་སྒུགས་པ་དང་།
བརྫུན་དུ་སྨྲ་བ་དང་།
མ་བྱིན་པར་ལེན་པ་དང་།
འདོད་པས་ལོག་པར་སྤྱོད་པ་དང་།
ཕྲ་མ་སྨྲ་བ་དང་།
ཚིག་ཀྱལ་པ་སྨྲ་བ་དང་།
གཞལ་བ་ལ་སྒྱུ་བྱེད་པ་དང་།
གཞལ་ལུགས་ལ་སྒྱུ་བྱེད་པ་དང་།
སྲང་ལ་སྒྱུ་བྱེད་པ་དང་།
གཞན་གྱི་ནོར་ལ་འཕྲོག་པ་དང་།
གཏམས་པ་རྣོག་པ་དང་།
བཤེས་པ་ལ་འཁུ་བ་དང་།
སྔོན་གྱི་ལས་ཀྱི་སྒྲིབ་པས་ཟིན་པ་དག་འབྱུང་བར་འགྱུར་ཏེ།
དེ་དག་ཐམས་ཅད་གཟུངས་འདིའི་མཐུས་ཐོས་པ་ཙམ་མམ།
བཀླགས་པའམ།
ཀུན་ཆུབ་པར་བྱས་པའམ།
ལུས་ལ་ཐོགས་སམ།
བྲིས་ནས་འཆང་ངམ།
རྒྱལ་མཚན་གྱི་རྩེ་མོ་ལ་འདོགས་སམ།
གླེགས་བམ་དུ་བྱེད་དམ།
རས་ལ་བྲིས་པའམ།
དར་ལ་བྲིས་པའམ།
རྩིག་པ་ལ་བྲིས་པའམ།
ར་བ་ལ་བྲིས་པའམ།
ཆུང་ངུ་ན་སྒྲ་ཉན་པའམ།
ལག་པས་རེག་གམ།
གྲིབ་མས་ཕོག་གམ།
སེམས་ཅན་གཞན་གྱིས་རེག་ན་ཡང་དེ་དག་ཐམས་ཅད་གདོན་མི་ཟ་བར་ཕྱིར་མི་ལྡོག་པར་གྱུར་པས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་འགྱུར།
ཚེ་འདི་ཉིད་ལ་ཡང་ཡོན་ཏན་བརྒྱ་སྟོང་མཐའ་ཡས་པ་ཐོབ་པར་འགྱུར་རོ།། 
སྡིག་པ་ཐམས་ཅད་དང་བྲལ་བར་འགྱུར།
དགེ་བའི་རྩ་བ་ཐམས་ཅད་དང་ལྡན་པར་འགྱུར།
བདུད་ཐམས་ཅད་མཐར་བྱེད་པར་འགྱུར།
འཇིག་རྟེན་ཐམས་ཅད་དགའ་བར་འགྱུར།
སེམས་ཅན་ཐམས་ཅད་ཀྱི་མཆོད་པའི་འོས་སུ་འགྱུར།
རྒྱལ་པོ་དང་།
རྒྱལ་བུ་དང་།
བློན་པོ་དང་།
བཙུན་མོའི་འཁོར་དང་བཅས་པ་ཐམས་ཅད་དགའ་བར་འགྱུར།
དགེ་སྦྱོང་དང་།
བྲམ་ཟེ་ཐམས་ཅད་དགའ་བར་འགྱུར།
ཚིག་གཟུང་བར་འོས་པར་འགྱུར།
རྟག་ཏུ་ལག་པ་དང་།
རྐང་པ་དང་།
གཞོན་ཤ་ཅན་དུ་འགྱུར།
ཚིག་མཉེན་ཞིང་སྙན་པར་འགྱུར།
བཀྲེན་པར་མི་འགྱུར་ཏེ།
འཇིག་རྟེན་པའི་སྡུག་བསྔལ་ཉམས་སུ་མྱོང་བར་མི་འགྱུར།
ལུས་ལ་དུག་གིས་མི་ཚུགས་ཏེ།
མཚོན་གྱིས་མ་ཡིན།
མེ་ཡིས་མ་ཡིན།
ཆུས་མ་ཡིན།
དེ་ལ་གཅན་གཟན་ཁྲོ་བོའི་འཇིགས་པས་མི་ཚུགས་ཏེ།
མི་རྒོད་ཀྱི་འཇིགས་པས་མ་ཡིན།
ཆོམ་རྐུན་གྱི་འཇིགས་པས་མ་ཡིན།
ཀླ་ཀློའི་འཇིགས་པས་མ་ཡིན།
ལམ་དང་ལམ་གོལ་བའི་འཇིགས་པས་མ་ཡིན།
གནོད་སྦྱིན་གྱི་འཇིགས་པས་མ་ཡིན།
འབྱུང་པོའི་འཇིགས་པས་མ་ཡིན།
སྲིན་པོའི་འཇིགས་པས་མ་ཡིན།
སྲིན་པོའི་འཇིགས་པས་མ་ཡིན།
ཤ་ཟའི་འཇིགས་པས་མ་ཡིན།
མཁའ་འགྲོ་མའི་འཇིགས་པས་མ་ཡིན་ཏེ།
སྦྲུལ་གྱི་འཇིགས་པ་མི་འབྱུང་།
ལུས་ལ་རིམས་ཀྱིས་མི་ཚུགས་ཏེ།
ཞག་གཅིག་པའམ།
ཞག་གཉིས་པའམ།
ཞག་གསུམ་པའམ།
ཞག་བཞི་པའམ།
རྟག་པའི་རིམས་སམ།
རིམས་ཐམས་ཅད་ཀྱིས་ལུས་ལ་མི་ཚུགས་པར་འགྱུར།
མིག་གི་ནད་མི་འབྱུང་སྟེ།
རྣ་བའི་ནད་མ་ཡིན།
སྣའི་ནད་མ་ཡིན།
ལྕེའི་ནད་མ་ཡིན།
ཁའི་ནད་མ་ཡིན།
སོའི་ནད་མ་ཡིན།
མཆུའི་ནད་མ་ཡིན།
མགྲིན་པའི་ནད་མ་ཡིན།
རྣ་བར་ཟུག་པ་མ་ཡིན།
ལག་པའི་ནད་མ་ཡིན།
རོ་རྒྱབ་ཀྱི་ནད་མ་ཡིན།
ཆུ་སོའི་ནད་མ་ཡིན།
གཞང་འབྲུམ་གྱི་ནད་མ་ཡིན།
གཅིན་ནད་མ་ཡིན།
འཁྲུ་བའི་ནད་མ་ཡིན།
ཤུ་བའི་ནད་མ་ཡིན།
བརླའི་ནད་མ་ཡིན།
བྱིན་པའི་ནད་མ་ཡིན།
རྐང་པའི་ནད་མ་ཡིན།
ནད་ཐམས་ཅད་མི་འབྱུང་ངོ།། 
འདི་ལྟ་སྟེ།
བས་བལྡགས་དང་།
ལྷོག་པ་དང་།
མེད་པ་ལ་དང་།
ལྟོ་ན་བ་དང་།
གཡན་པ་དང་།
ཕོལ་མིག་དང་།
ཁྱི་རྔོ་དང་།
མཛེ་དང་།
རྐང་ཤུ་ལ་སོགས་པ་ཐམས་ཅད་ཀྱི་ཐམས་ཅད་དུ་མི་འབྱུང་།
ཀླད་པ་ན་བ་མ་ཡིན།
གཞོགས་ཕྱེད་ན་བ་མ་ཡིན།
ལོང་བར་མི་འགྱུར།
ཞར་བར་མི་འགྱུར།
སྒུར་པོ་མ་ཡིན།
ཕ་རོལ་གྱི་མཐུས་འཆི་བར་མི་འགྱུར།
འོན་པར་མི་འགྱུར།
ཤ་བཀྲ་ཅན་དུ་མི་འགྱུར།
བརྙས་ཤིང་གནས་པར་མི་འགྱུར་ཏེ།
ཡོན་ཏན་གྱི་ཁྱད་པར་འདི་དག་ཆོས་དང་ལྡན་པར་འབྱུང་བར་འགྱུར་རོ།། 
འཆི་བའི་ཚེ་ན་ཡང་སྤོབས་པ་མི་ཟད་པར་འགྱུར།
སེམས་འཁྲུགས་པས་དུས་བྱེད་པར་མི་འགྱུར།
དེ་བཞིན་གཤེགས་པ་ཐམས་ཅད་ཞལ་མངོན་དུ་བསྟན་ནས་དབུགས་འབྱིན་པ་མཛད་པར་འགྱུར།
ལུས་ལ་བྱད་དང་།
གཡེངས་བྱེད་ཀྱིས་མི་ཚུགས།
ལུས་ལ་སྔགས་ཀྱི་སྦྱོར་བས་མི་ཚུགས།
བདེ་བར་གཉིད་ཀྱིས་ལོག་པར་འགྱུར།
བདེ་བར་སད་པར་འགྱུར།
རྨི་ལམ་ན་ཡང་སངས་རྒྱས་བརྒྱ་སྟོང་མཐོང་བར་འགྱུར།
དེ་བཞིན་གཤེགས་པ་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཐམས་ཅད་མཐོང་བར་འགྱུར་ཏེ།
གསང་བའི་གཟུངས་ཀྱི་མཐུས་ཡོན་ཏན་གྱི་ཁྱད་པར་དེ་ལྟ་བུ་འབྱུང་ངོ་ཞེས་སྨྲ་བ་མཐོང་ངོ།། 
དེ་ནས་དྲང་སྲོང་དེ་རྣམས་ཆོས་ཀྱི་དགའ་བ་སྙིང་ལ་རེག་ཅིང་སྤྲོ་བ་ཐོབ་ནས་མར་སར་གྱི་གོང་བུ་བཞུ་བ་བཞིན་དུ་ལུས་ཞིག་ནས་ཞུ་བའི་ཁུ་བ་དེ་སའི་ནང་དུ་ཐིམ་མོ།། 
དེ་ནས་ས་གཞི་དེ་ལས་སྨྱུག་མའི་མདེའུ་གསེར་གྱི་ཁ་དོག་ཅན།
རྩ་བ་རིན་པོ་ཆེ་སྣ་བདུན་ལས་བྱས་པ།
ལོ་མ་གསེར་ལས་བྱས་པ།
རྩེ་མོ་མུ་ཏིག་ལས་བྱས་པ།
བཀྲ་བ།
བལྟ་ན་སྡུག་པ།
སྟོབས་དང་ལྡན་པ།
གཟི་བརྗིད་དང་ལྡན་པ།
དྲི་ཞིམ་པ།
ཤིན་ཏུ་ཡིད་དུ་འོང་བ་གསུམ་སྐྱེས་སོ།། 
སྨྱུག་མའི་མདེའུ་དེ་རྣམས་ཟླ་བ་བཅུ་ལོན་པ་དང་གས་ཏེ།
དེ་རྣམས་ཀྱི་དབུས་ནས་ཁྱེའུ་གཟུགས་བཟང་པོ་མཛེས་པ།
བལྟ་ན་སྡུག་པ།
ཁ་དོག་རྒྱས་པ།
མཆོག་དང་ལྡན་པ་གསུམ་བྱུང་ངོ།། 
དེ་ནས་ཁྱེའུ་དེ་རྣམས་ཕྱོགས་དེ་ཉིད་དུ་དེའི་དྲུང་ན་སྐྱིལ་མོ་ཀྲུང་བཅས་ཏེ་བསྒོམ་ཞིང་འཁོད་དོ།། 
ཇི་ཙམ་ན་ཞག་བདུན་ལོན་པའི་ཉིན་མོ་བྱང་ཆུབ་མངོན་པར་རྫོགས་པར་སངས་རྒྱས་ཏེ།
གསེར་གྱི་ཁ་དོག་གི་ལུས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་ཅུས་སྤྲས་པ།
འོད་འདོམ་གང་གིས་ཀུན་ནས་སྤྲས་པར་གྱུར་ཏོ།། 
སྨྱུག་མའི་མདེའུ་དེ་རྣམས་ཀྱང་ཁང་པ་བརྩེགས་མར་གྱུར་ཏོ།། 
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བའི་གཟུངས་འདི་ཡང་ནམ་མཁའ་ལ་གསེར་གྱི་ཡི་གེར་སྣང་ངོ།། 
རྒྱལ་པོ་ཆེན་པོ་བཞི་ཡང་སྟེང་ནས་གདུགས་འཛིན་ཅིང་མེ་ཏོག་གིས་གཏོར་ཏེ།
འདི་སྐད་ཅེས་འཇིག་རྟེན་དུ་སངས་རྒྱས་བྱུང་ངོ་ཞེས་དབྱངས་སུ་སྒྲོགས་ཤིང་འདི་ལྟ་སྟེ།
ཀླུའི་བདག་པོ་རྒྱལ་པོ་ཆན་པོ་གཙུག་གི་ནོར་བུ་ཞེས་བྱ་བ་དང་།
གྲུལ་བུམ་གྱི་བདག་པོ་རྒྱལ་པོ་ཆེན་པོ་ནོར་བུའི་རྡོ་རྗེ་ཞེས་བྱ་བ་དང་།
བྲང་འགྲོའི་བདག་པོ་རྒྱལ་པོ་ནོར་བུའི་འོད་ཅེས་བྱ་བ་དང་།
གནོད་སྦྱིན་གྱི་བདག་པོ་རྒྱལ་པོ་ཆེན་པོ་ནོར་བུའི་རྡོ་རྗེ་ཞེས་བྱ་བ་འཁོར་གནོད་སྦྱིན་སྟོང་ཕྲག་དུ་མ་དང་།
བཅོམ་ལྡན་འདས་དེ་དག་ལ་མཆོད་པ་བྱེད་དོ།། 
ས་ཕྱོགས་དེ་ཡང་རིན་པོ་ཆེ་སྣ་བདུན་གྱི་རང་བཞིན་དུ་གྱུར་ཏོ།། 
མེ་ཏོག་གི་ཤིང་ཐམས་ཅད་ཀྱང་རིན་པོ་ཆེའི་རང་བཞིན་དུ་གྱུར་ཏོ།། 
ལག་ན་རྡོ་རྗེ་དེའི་ཚེ་དེའི་དུས་ཀྱི་ཚེ་དྲང་སྲོང་སྨྱུག་མའི་མདེའུ་རྣམས་ལས་བྱུང་བ་བྱང་ཆུབ་མངོན་པར་རྫོགས་པར་སངས་རྒྱས་པ་གང་ཡིན་པ་དེ་དག་གཞན་ཞིག་ཡིན་སྙམ་ན་དེ་ལྟར་མི་བལྟའོ།། 
དེ་ཅིའི་ཕྱིར་ཞེ་ན།
ལག་ན་རྡོ་རྗེ་དེ་དག་ནི་ཁང་པ་བརྩེགས་མའི་མཆོད་རྟེན་གྱི་དེ་བཞིན་གཤེགས་པ་འདི་དག་ཡིན་ནོ།། 
ས་ཕྱོགས་ཀྱང་འདི་ཡིན་ནོ།། 
འཇིག་རྟེན་གྱི་ཁམས་ཀྱང་འདི་ཡིན་ནོ།། 
སྨྱུག་མའི་མདེའུ་ཡི་ཁང་པ་བརྩེགས་མ་ཡང་འདི་ཡིན་ནོ།། 
བྱང་ཆུབ་སེམས་དཔའི་འཁོར་འདུས་པ་ཡང་འདི་ཡིན་ནོ།། 
དེ་རྣམས་དྲང་སྲོང་དུ་གྱུར་པ་ན་གཟུངས་འདི་ཐོས་པ་ཙམ་མམ།
སྙིང་པོ་སེམས་ལ་བསྒོམས་པ་ཙམ་གྱིས་དྲང་སྲོང་གི་ལུས་སྤངས་ནས་བྱང་ཆུབ་མངོན་པར་རྫོགས་པར་སངས་རྒྱས་སོ།། 
ལག་ན་རྡོ་རྗེ་དེའི་ཚེ་དེའི་དུས་ཀྱི་ནམ་མཁའི་དཀྱིལ་ན་གནས་གཙང་མའི་རིས་ཀྱི་ལྷའི་བུ་གཟུངས་འདིའི་ཡོན་ཏན་གྱི་ཁྱད་པར་བསྔགས་པ་སྨྲ་བ་གང་ཡིན་པ་དེ་གཞན་ཞིག་ཡིན་སྙམ་ན་དེ་ལྟར་མི་བལྟའོ།། 
དེ་ཅིའི་ཕྱིར་ཞེ་ན།
ང་ཉིད་དེའི་ཚེ་དེའི་དུས་ན་གནས་གཙང་མའི་རིས་ཀྱི་ལྷར་གྱུར་ཏོ།། 
ལག་ན་རྡོ་རྗེ་དེའི་ཚེ་དེའི་དུས་ན་གནས་གཙང་མ་ཞེས་བྱ་བ་གང་གིས་དྲང་སྲོང་དེ་རྣམས་དང་།
དེ་བཞིན་གཤེགས་པ་དེ་རྣམས་ལ་བཀུར་སྟི་དང་།
རིམ་གྲོ་བྱས་པ་གང་ཡིན་པ་དེ་གཞན་ཞིག་ཡིན་པ་སྙམ་ན་དེ་ལྟར་མི་བལྟའོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནོར་བུ་བཟང་པོ་རྣམ་པར་བཀྲ་བ་རབ་ཏུ་གནས་པ་འདི་གནས་གཙང་མ་ཞེས་བྱ་བའི་རིམ་གྲོ་བར་གྱུར་པ་ན།
དེ་རྣམས་ཀྱིས་དེ་བཞིན་གཤེགས་པར་ལུང་བསྟན་ཏོ།། 
དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་དེ་བཞིན་གཤེགས་པ་ཤཱཀྱ་ཐུབ་པ་ལ་ལེགས་སོ་ཞེས་བྱ་བ་བྱིན་ནོ།། 
ཤཱཀྱ་ཐུབ་པ་ཁྱོད་ཀྱིས་སངས་རྒྱས་ཀྱི་ཡུལ་གྱི་རྣམ་པར་འཕྲུལ་པའི་བྱིན་གྱི་རླབས་འདི་འདྲ་བས་སྔོན་གྱི་སྦྱོར་བ་གསུངས་ཤིང་།
དེ་བཞིན་གཤེགས་པའི་གསང་བའི་གཟུངས་འདི་ཡང་དག་པར་བསྟན་ཏེ།
དེ་བཞིན་གཤེགས་པ་ཐམས་ཅད་ཀྱི་གསང་བའི་གཟུངས་འདི་དེ་བཞིན་གཤེགས་པ་ཐམས་ཅད་ཀྱི་ཡུམ།
དེ་བཞིན་གཤེགས་པ་ཐམས་ཅད་ཀྱི་སྙིང་པོ་གསང་བ།
དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་བསྐོར་བ།
དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སྙིང་པོར་གཤེགས་པའི་གསང་བ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སེང་གེའི་ཁྲི་ལ་གཤེགས་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་རྫུ་འཕྲུལ་གྱི་ཆོ་འཕྲུལ་གྱི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་རིག་པའི་གནས་ཀྱི་གསང་བ།
དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་གྱི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་ཡང་དག་པར་འཛིན་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་འོད་ཟེར་བྱེ་བ་རབ་ཏུ་འགྱེད་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཡང་དག་པའི་མཐའི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་གྱི་རྣམ་པར་འཕྲུལ་པའི་བྱིན་གྱི་རླབས་ཀྱི་གསང་བ།
དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་སེམས་དཔའི་བྱང་ཆུབ་ཀྱི་སེམས་ཀྱི་རྒྱན་གྱི་གསང་བ།
བྱང་ཆུབ་སེམས་དཔའ་ཐམས་ཅད་སངས་རྒྱས་ཀྱིས་ཐམས་ཅད་ལ་རབ་ཏུ་འགོད་པའི་གསང་བ།
དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་རྟོགས་པ་ཁོང་དུ་ཆུད་པའི་གསང་བ།
སྒྲིབ་པ་ཐམས་ཅད་འཇིག་པར་བྱེད་པའི་གསང་བ་འདི་གསུངས་པ་ལེགས་སོ་ལེགས་སོ།། 
དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་དགོངས་པ་དང་ལྡན་ཞིང་མཁྱེན་བཞིན་དུ།
དེ་བཞིན་གཤེགས་པ་ཐམས་ཅད་ལ་གཟིགས་ནས།
འོད་ཟེར་ཁ་དོག་སྣ་ཚོགས་བྱེ་བ་ཁྲག་ཁྲིག་བརྒྱ་སྟོང་འདི་ལྟ་སྟེ།
སྔོན་པོ་དང་།
སེར་པོ་དང་།
དམར་པོ་དང་།
དཀར་པོ་དང་།
ལེབ་རྒན་དང་།
ཤེལ་དང་།
དངུལ་གྱི་ཁ་དོག་དག་བཀྱེ་སྟེ།
དེ་རྣམས་འཇིག་རྟེན་གྱི་ཁམས་མཐའ་ཡས་མུ་མེད་པ་རྣམས་སུ་དོང་ནས་སངས་རྒྱས་ཀྱི་ཞིང་ཐམས་ཅད་སྣང་བར་བྱས་ཏེ།
དེ་བཞིན་གཤེགས་པ་ཐམས་ཅད་ལ་བསྐུལ་ནས་སླར་ལོག་སྟེ།
བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་དབུའི་གཙུག་ཏོར་གྱི་གསེབ་ཏུ་ཞུགས་སོ།། 
འོད་ཟེར་དེ་དག་ཞུགས་མ་ཐག་ཏུ་བཅོམ་ལྡན་འདས་ཀྱིས་ཚངས་པའི་གསུང་དབྱངས་ཆེན་པོས་བཀང་ནས་རིག་སྔགས་ཆེན་མོ་འདི་གསུངས་སོ།། 
ཨོཾ་སརྦ་ཏ་ཐཱ་ག་ཏ་མ་ཎི་ཤ་ཏ་དཱི་པྟ།
ཛྭཱ་ལ་ཛྭཱ་ལ།
དྷརྨ་དྷཱ་ཏུ་གརྦྷེ།
མ་ཎི་མ་ཎི་མ་ཧཱ་མ་ཎི་ཏ་ཐཱ་ག་ཏ་ཧྲྀ་ད་ཡ་མ་ཎི་སྭཱ་ཧཱ།
བཅོམ་ལྡན་འདས་ཀྱིས་རིག་སྔགས་ཀྱི་རྒྱལ་མོ་འདི་གསུངས་མ་ཐག་ཏུ།
རི་དང་།
ཚལ་དང་།
ནགས་ཚལ་དུ་བཅས་པའི་ས་རྣམ་པ་དྲུག་ཏུ་རབ་ཏུ་གཡོས་སོ།། 
སངས་རྒྱས་བཅོམ་ལྡན་འདས་ཐམས་ཅད་ཀྱིས་ཀྱང་ལེགས་སོ་ཞེས་བྱ་བ་བྱིན་ཏེ།
ཤཱཀྱ་ཐུབ་པ་ཁྱོད་ཀྱིས་མཆོག་ཏུ་གསང་བ་འདི་གསུངས་པ་ནི་ལེགས་པར་གསུངས་ཏེ་ལེགས་སོ་ལེགས་སོ།། 
བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་འཛམ་བུའི་ཆུ་བོའི་གསེར་ལས་བྱུང་བའི་སྤྲིན་ཆེན་པོ་ནམ་མཁའི་དཀྱིལ་དུ་ཆགས་སོ།། 
ཕྱོགས་བཅུ་ཀུན་ཏུ་རིན་པོ་ཆེ་སྣ་བདུན་གྱི་ཆར་བབ་བོ།། 
ཙནྡ་ན་སྦྲུལ་གྱི་སྙིང་པོའི་ཕྱེ་མའི་ཆར་ཡང་བབ་བོ།། 
ཨུ་དུམྦཱ་རའི་མེ་ཏོག་གི་ཆར་བབ་བོ།། 
བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་གཞན་ཡང་མེ་ཏོག་སྣ་ཚོགས་པདྨ་དང་།
ཀུ་མུ་ད་དང་།
པདྨ་དཀར་པོ་དང་།
དྲི་ངད་ལྡང་བ་དང་།
མན་དཱ་ར་བ་དང་།
མན་དཱ་ར་བ་ཆེན་པོ་དང་།
མེ་ཏོག་མདོག་མཛེས་དང་།
མདོག་མཛེས་ཆེན་པོ་དང་།
མཉྫུ་ཥ་ཀ་དང་།
མཉྫུ་ཥ་ཀ་ཆེན་པོ་དང་།
ཡིད་འོང་བ་དང་།
པ་རི་ཥ་ཀ་དང་།
མེ་ཏོག་ཙམ་པ་ཀའི་ཆར་དག་བབ་བོ།། 
བདུད་ཀྱི་གནས་ཐམས་ཅད་ཀྱང་རབ་ཏུ་འབར་བར་གྱུར་ཏེ།
བདུད་ཀྱི་རིས་ཀྱི་ལྷ་ཐམས་ཅད་སྐྲག་ཅིང་སྔངས་པར་གྱུར་ཏོ།། 
བགེགས་དང་ལོག་འདྲེན་ཐམས་ཅད་ཀྱི་ལུས་རྡུལ་ཅིང་ལུས་དྲི་མི་ཞིམ་པར་གྱུར་ནས།
ཕྱོགས་བཅུར་རབ་ཏུ་འབྲོས་པར་བརྩམས་སོ།། 
སངས་རྒྱས་ཀྱི་བསྟན་པ་ལ་མངོན་པར་དད་པའི་ལྷ་གང་དག་ཡིན་པའི་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་དག་གིས་ཀྱང་རང་རང་གི་གཞལ་མེད་ཁང་རྣམས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་ཕུལ་ལོ།། 
དེ་ནས་ནོར་བུ་རབ་སྣང་སེམས་ལ་སོགས་པ་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་ནོར་བུ་དང་རིན་པོ་ཆེ་སྣ་ཚོགས་ཐོགས་ནས།
བཅོམ་ལྡན་འདས་གང་ན་བ་དེ་ལོགས་སུ་མཆོད་པ་བྱེད་དོ།། 
དེ་ནས་ལག་ན་རྡོ་རྗེ་ལ་སོགས་པ་རིག་སྔགས་འཆང་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་རས་བཅོས་བུའི་གོས་བརྒྱ་སྟོང་གིས་བཅོམ་ལྡན་འདས་ལ་མཆོད་པ་བྱེད་དོ།། 
རྒྱལ་པོ་ཆེན་པོ་བཞི་ཡང་རྒྱལ་ཆེན་བཞིའི་རིས་ཀྱི་ལྷའི་བུ་བརྒྱ་སྟོང་ཕྲག་དུ་མ་མེ་ཏོག་སྣ་ཚོགས་དང་།
བདུག་པ་དང་།
དྲི་དང་།
ཕྲེང་བ་དང་།
བྱུག་པ་དང་།
ཕྱེ་མ་དང་།
ཆོས་གོས་དང་།
གདུགས་དང་།
རྒྱལ་མཚན་དང་།
བ་དན་དག་ཐོགས་ནས་བཅོམ་ལྡན་འདས་ལ་མཆོད་པ་བྱེད་དོ།། 
ཚངས་པ་ལ་སོགས་ཏེ།
ཚངས་རིས་ཀྱི་ལྷའི་བུ་རྣམས་དང་།
བརྒྱ་བྱིན་ལ་སོགས་པ་སུམ་ཅུ་རྩ་གསུམ་གྱི་རིས་ཀྱི་ལྷའི་བུ་བརྒྱ་སྟོང་དག་ཀྱང་བཅོམ་ལྡན་འདས་ལ་མཆོད་པའི་ལས་ལ་བརྩོན་པར་བྱེད་དོ།། 
དེ་བཞིན་དུ་སྲེད་མེད་ཀྱི་བུ་དང་།
དབང་ཕྱུག་ཆེན་པོ་དང་།
ནོར་བུ་བཟང་པོ་དང་།
གང་བ་བཟང་པོ་དང་།
སྟོབས་ཀྱི་ལྷ་ལ་སོགས་པ་ཡང་བཅོམ་ལྡན་འདས་ལ་མཆོད་པ་བྱེད་དོ།། 
ལྷའི་བུ་ཉི་མ་དང་།
ཟླ་བ་ཡང་ནམ་མཁའི་དཀྱིལ་ནས་བཅོམ་ལྡན་འདས་ལ་མཆོད་པ་བྱེད་དོ།། 
དཔལ་ལྷ་མོ་ཆེན་མོ་དང་།
ལྷ་མོ་ཆེན་མོ་དབྱངས་ཅན་མ་དང་།
ལྷ་མོ་ཆེན་མོ་དུང་ཅན་མ་དང་།
གནོད་སྦྱིན་མོ་ཆེན་མོ་འཕྲོག་མ་ཡང་འཁོར་བརྒྱ་སྟོང་དང་།
ལྷ་མོ་ཆེན་མོ་འཇིགས་བྱེད་མ་དང་།
རྡོ་རྗེ་ནག་མོ་དང་།
མེ་ཏོག་སོ་དང་།
ལྷ་མོ་ཆེན་མོ་ཕོ་ཉ་མོ་དག་ཀྱང་རང་རང་གི་གཞལ་མེད་ཁང་རྣམས་ཀྱིས་བཅོམ་ལྡན་འདས་ལ་མཆོད་པ་བྱེད་དོ།། 
དྲི་ཟའི་རིས་ཀྱི་ལྷའི་བུ་དུ་མ་དག་ཀྱང་སིལ་སྙན་ཡན་ལག་ལྔ་དང་ལྡན་པ་བརྒྱ་སྟོང་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་བརྩོན་པས་དཀྲོལ་བར་བྱེད་དོ།། 
ཀླུའི་རྒྱལ་པོ་བརྒྱ་སྟོང་ཕྲག་དུ་མ་འདུས་པ་འདི་ལྟ་སྟེ།
ཀླུའི་རྒྱལ་པོ་རྒྱ་མཚོ་དང་།
ཀླུའི་རྒྱལ་པོ་དགའ་བོ་དང་།
ཉེ་དགའ་བོ་དང་།
ཆུ་ལྷ་དང་།
ཤིན་ཏུ་རབ་གནས་དང་།
གཙུག་ན་ནོར་བུ་དང་།
ཀླུའི་རྒྱལ་པོ་རྣམ་པ་ཀུན་ནས་རྫོགས་པའི་འོད་དག་ཀྱང་རིན་པོ་ཆེ་ནོར་བུ་སྐར་འོད་སྣ་ཚོགས་ཀྱིས་བཅོམ་ལྡན་འདས་ལ་མཆོད་པ་བྱེད་དོ།། 
འཁོར་ཆེན་པོ་ཡང་འདུས་པར་གྱུར་ཏོ།། 
འཁོར་ལོས་སྒྱུར་བའི་རྒྱལ་པོ་ཆེན་པོ་དེ་ཡང་བློན་པོ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མའི་འཁོར་དང་།
བཙུན་མོའི་ཚོགས་ཀྱི་འཁོར་དང་བཅས་ཤིང་བུ་སྟོང་དུ་གཅིག་གིས་མ་ཚང་བས་ཡོངས་སུ་བསྐོར་ཏེ།
མདུན་གྱིས་བལྟས་སོ།། 
ས་དེ་ཡང་རྡོ་རྗེའི་རང་བཞིན་དུ་གྱུར་ཏོ།། 
དེ་ནས་འཁོར་ཆེན་པོ་དེ་ཉིད་ཀྱི་དབུས་བཅོམ་ལྡན་འདས་ཀྱི་སྤྱན་སྔར་ས་ལ་བརྟོལ་ནས་རིན་པོ་ཆེ་སྣ་བདུན་གྱི་པདྨ་འདབ་མ་སྟོང་པ་ཞིག་བྱུང་སྟེ།
པདྨ་དེའི་སྟེང་དུ་འཛམ་བུ་ཆུ་བོའི་གསེར་ལས་བྱས་པའི་འཁོར་ལོ་རྩིབས་སྟོང་པ།
མུ་ཁྱུད་དང་བཅས་པ།
ལྟེ་བ་དང་བཅས་པ།
ལྷག་པའི་འོད་འཕྲོ་བ།
ཉི་མ་བཞིན་དུ་གསལ་བ་ཞིག་བྱུང་ངོ།། 
དེའི་འོད་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སྣང་བར་བྱས་ནས།
འཁོར་ལོ་དེའི་ལྟེ་བའི་ནང་ནས་སྒྲ་བྱུང་བ།
ཤཱཀྱ་ཐུབ་པ་གང་འདི་འདྲ་བའི་གཟུངས་ཀྱི་གསང་བ་རྣམས་གསུངས་པ་ནི་ལེགས་སོ་ལེགས་སོ།། 
ཆོས་ཀྱི་འཁོར་ལོ་བསྐོར་བའི་རིག་སྔགས་ཀྱི་རྒྱལ་པོ།། 
བྱང་ཆུབ་ཆེན་པོའི་སྙིང་པོར་གཤེགས་པའི་རིག་སྔགས།
དེ་བཞིན་གཤེགས་པ་ཐམས་ཅད་ཀྱི་རིག་སྔགས་ཀྱི་སྙིང་པོ།
དེ་བཞིན་གཤེགས་པ་རྣམས་ཀྱི་ཡང་དག་པའི་ཚུལ་གྱི་རིག་སྔགས་ཀྱི་སྙིང་པོ་འདི།
བཅོམ་ལྡན་འདས་ཡང་གསུངས་ཤིག།
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་ཞེས་བྱ་བའི་གཟུངས་གསུངས་ཤིག་དང་།། 
བཅོམ་ལྡན་འདས་ཀྱིས་བསྐུལ་བའི་སྙིང་པོ་དང་ལྡན་པ་ཞེས་བྱ་བའི་གཟུངས་གསུངས་ཏེ།
དེ་བཞིན་གཤེགས་པ་ཐམས་ཅད་བསྐུལ་ཅིང་འཁོར་གྱི་དཀྱིལ་འཁོར་ཆེན་པོ་འདུས་པས་བཅོམ་ལྡན་འདས་དེ་བཞིན་གཤེགས་པའི་གསང་བའི་གསུངས་བའི་དུས་ནི་འདི་ལགས་སོ།། 
བཅོམ་ལྡན་འདས་འདི་ནི་སངས་རྒྱས་ཉིད་བསྒྲུབ་པའི་རྩ་བ།
སྡིག་པ་ཐམས་ཅད་སེལ་བ།
སྡུག་བསྔལ་ཐམས་ཅད་ཀྱི་མཚོ་སྐེམས་པ།
འཁོར་བའི་འབྲོག་དགོན་པ་ལས་ངེས་པར་འབྱིན་པ་ལགས།
འདི་ནི་ཆུ་བོ་ཆེན་པོ་ལས་སྒྲོལ་བ་ལགས་ཏེ།
གཟུངས་འདི་མ་མཆིས་པར་སངས་རྒྱས་ཉིད་བསྒྲུབ་པར་རྔོ་མི་ཐོགས་ལགས་སོ།། 
འདི་ནི་སངས་རྒྱས་ཉིད་ཀྱི་ས་བོན་ལགས།
འདི་ནི་ཆོས་ཀྱི་འཁོར་ལོ་བསྐོར་བ་ལགས།
འདི་ནི་ཆོས་ཀྱི་སྒྲོན་མ་སྦར་བ་ལགས།
འདི་ནི་ཆོས་ཀྱི་རྒྱལ་མཚན་བསྒྲེང་བ་ལགས།
འདི་ནི་ཆོས་ཀྱི་དུང་རབ་ཏུ་འབུད་པ་ལགས།
འདི་ནི་ཆོས་ཀྱི་རྔ་བརྡུང་བ་ལགས།
འདི་ནི་ཆོས་ཀྱི་སེང་གེའི་ཁྲི་ལ་མཆིས་པ་ལགས་ཏེ།
དེའི་སླད་དུ་བཅོམ་ལྡན་འདས་ཀྱིས་ཆོ་ག་ཞིབ་མོའི་རྒྱལ་པོ་ཆེན་པོ་འདིའི་དམ་ཚིག་དང་།
དཀྱིལ་འཁོར་ཆོ་ག་དང་བཅས་པ།
གསང་བ་དང་བཅས་པ།
ཕྱག་རྒྱའི་ལེའུ་དང་བཅས་པ།
རས་བཅོས་བུ་ཟུང་དང་བཅས་པ།
ཡོ་བྱད་དང་བཅས་པའི་ཆོ་ག་ལེགས་པར་རྒྱས་པར་གསུངས་ཤིག།
དེ་ནས་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པའི་འཁོར་འདུས་པ་རྣམས་ཡ་མཚན་དུ་གྱུར།
སྤྲོ་བར་གྱུར་ནས་ཐམས་ཅད་ཀྱིས།
བཅོམ་ལྡན་འདས་ལ་ཕྱག་བྱས་ཏེ།
བཅོམ་ལྡན་འདས་ཀྱི་ཞལ་དུ་བལྟས་ཤིང་འཁོད་དོ།། 
དེ་ནས་བཅོམ་ལྡན་འདས་ཀྱིས་བསྐུལ་བ་ཡང་དག་པ་འདི་དང་།
གསོལ་བ་བཏབ་པ་གསན་ནས།
རིག་སྔགས་ཀྱི་ཆོ་ག་ཞིབ་མོ་འདི་རྒྱས་པར་བཀའ་སྩལ་ཏོ།། 
བསྐུལ་བའི་ལེའུ་སྟེ་ཆོ་ག་དང་པོའོ།།།། 
འཕགས་པ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་དམ་པའི་ཆོ་ག་ཞིབ་མོའི་རྒྱལ་པོ།
བམ་པོ་གཉིས་པ།
དེ་ནས་སྡིག་པ་ཀུན་ནི་སེལ་བྱེད་པའི།། 
རིག་སྔགས་ལུས་ཀྱི་དྲི་མ་མེད་བྱེད་པ།། 
སངས་རྒྱས་བྱང་ཆུབ་བླ་ན་མེད་པ་ཡི།། 
ཆོ་ག་ཞིབ་མོའི་རྒྱལ་པོ་དགེ་བར་བཤད།། 
དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ།། 
ཨོྃ་བི་པུ་ལ་གརྦྷེ།
མ་ཎི་པྲ་བྷེ།
ཏ་ཐཱ་ག་ཏ་ནིཪྡེ་ཤ་ནེ།
མ་ཎི་མ་ཎི།
སུ་པྲ་བྷེ།
བི་མ་ལེ།
སཱ་ག་ར་གམྦྷཱི་རེ།
ཧཱུྃ་ཧཱུྃ།
ཛྭཱ་ལ་ཛྭཱ་ལ།
བུདྡྷ་བི་ལོ་ཀི་ཏེ།
གུ་ཧྱ་ཨ་དྷི་ཥྛི་ཏ།
གརྦྷེ་སྭཱ་ཧཱ།
དེ་ནས་བཅོམ་ལྡན་འདས་ཀྱིས་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་དམ་པའི་གཟུངས་འདི་བཀའ་སྩལ་པ་ནས་ཆེན་པོ་འདི་རྣམ་པ་དྲུག་ཏུ་གཡོས་སོ།། 
རིན་པོ་ཆེའི་ཆར་ཆེན་པོ་བབ་པར་གྱུར་ཏོ།། 
མེ་ཏོག་གི་ཆར་ཆེན་པོ་བབ་བོ།། 
འཁོར་ཐམས་ཅད་ཀྱང་འདུས་ཏེ་ཐམས་ཅད་ཀྱིས་ཅ་ཅོ་དང་།
གཞའི་སྒྲ་ཕྱུང་ནས་ཐམས་ཅད་ས་བཅུ་ལ་གནས་པར་གྱུར་ཏོ།། 
ཐམས་ཅད་དགེ་བའི་ཆོས་དང་ལྡན་པར་གྱུར་ཏོ།། 
དེ་ནས་སངས་རྒྱས་བཅོམ་ལྡན་འདས་ཐམས་ཅད་ཀྱིས།
ཤཱཀྱ་ཐུབ་པ་ལ་ལེགས་སོ་ཞེས་བྱ་བ་བྱིན་ཏེ།
ཤཱཀྱ་ཐུབ་པ་གང་བྱང་ཆུབ་ཀྱི་སྙིང་པོར་འགྲོ་བའི་གཟུངས་འདི་ལྟ་བུ་གསུངས་པ་ལེགས་སོ་ལེགས་སོ།། 
ཐོས་པ་ཙམ་གྱི་མོད་ལ་སྡིག་པ་དང་།
ངན་འགྲོ་ཐམས་ཅད་འཇིག་པར་འགྱུར་རོ།། 
གཟུངས་འདི་དྲན་པས་དེ་བཞིན་གཤེགས་པ་ཐམས་ཅད་ལ་ལྷའི་ན་བཟའ་དང་།
བདུག་པ་དང་།
མེ་ཏོག་དང་།
དྲི་དང་།
ཕྲེང་བ་དང་།
བྱུག་པས་མཆོད་པར་འགྱུར་རོ།། 
བཀླགས་པ་ཙམ་གྱི་མདོ་ལ་ཕྱིར་མི་ལྡོག་པར་གྱུར་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ཏོ།། 
དེ་བཞིན་གཤེགས་པ་ཐམས་ཅད་ཀྱིས་བསོད་ནམས་མངོན་པར་འདུ་བྱེད་པ།
བསྐལ་པའམ།
བསྐལ་པ་བརྒྱ་འམ།
བསྐལ་པ་སྟོང་ངམ།
བསྐལ་པ་བརྒྱ་སྟོང་དུ་ཡང་བརྗོད་པར་མི་སྤྱོད་དེ།
དེ་ལྟར་གཟུངས་འདི་ཕན་ཡོན་ཆེ་བ་ལགས་སོ།། 
བདུད་ཀྱི་རིས་ཀྱི་ལྷ་ཐམས་ཅད་ཀྱིས་བར་ཆད་བྱ་བར་མི་ནུས་ཏེ།
བགེགས་ཀྱིས་བྱ་བར་མ་ཡིན།
ཕྱིར་རྒོལ་བས་མ་ཡིན།
མི་མཛའ་བས་མ་ཡིན།
འབྱུང་པོས་མ་ཡིན།
གདོན་གྱིས་མ་ཡིན།
གནོད་སྦྱིན་གྱིས་མ་ཡིན།
སྲིན་པོས་མ་ཡིན།
མི་དང་མི་མ་ཡིན་པས་གླགས་རྙེད་པར་མི་འགྱུར་རོ།། 
དེའི་དགེ་བའི་རྩ་བ་མང་དུ་འཕེལ་བར་འགྱུར།
ལན་ཅིག་དྲན་པ་ཙམ་གྱིས་ཀྱང་དེ་ལྟར་ཡོན་ཏན་གྱི་ཕན་ཡོན་མང་པོར་འགྱུར་ན་ཤིན་ཏུ་བྱ་བ་མང་པོ་བྱེད་པ་ལྟ་སྨོས་ཀྱང་ཅི་དགོས།
དེ་ནས་གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་དང་།
རྒྱལ་པོ་ཆེན་པོ་བཞི།
བཅོམ་ལྡན་འདས་ག་ལ་བ་དེར་སོང་སྟེ།
བཅོམ་ལྡན་འདས་ལ་མཆོད་པ་བྱས་ནས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་ཅག་གིས་སེམས་ཅན་དེ་རྣམས་བསྲུང་བར་བགྱིའོ།། 
ཡོངས་སུ་བསྐྱང་བར་བགྱིའོ།། 
སྤྲོ་བར་བགྱིའོ།། 
རྟག་ཏུ་རྒྱུན་མི་འཆད་པར་བསྲུང་བ་དང་།
བསྐྱབ་པ་དང་།
སྦ་བར་བགྱིའོ།། 
དེ་ནས་བཅོམ་ལྡན་འདས་ཀྱིས་ཕྱག་གསེར་གྱི་ཁ་དོག་ཅན་བརྐྱང་སྟེ།
བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེའི་མགོ་ལ་བཞག་ནས།
རྒྱལ་པོ་ཆེན་པོ་བཞི་པོ་དེ་རྣམས་ལ་དབུགས་ཕྱུང་སྟེ།
ངས་གཟུངས་འདི་གཏད་དོ།། 
སེམས་ཅན་དེ་ཡང་གཏད་དོ།། 
བཅོམ་ལྡན་འདས་བདག་ཅག་གིས་ཆོ་ག་ཞིབ་མོའི་རྒྱལ་པོ་ཆེན་པོ་འདི་དང་།
སེམས་ཅན་ཡོངས་སུ་བསྐྱང་བའི་སླད་དུ་ཡོངས་སུ་གཟུང་ལགས་སོ།། 
དེ་ནས་བཅོམ་ལྡན་འདས་ཀྱིས་གཟུངས་ཀྱི་སྙིང་པོ་བཀའ་སྩལ་པ།
ཨོྃ་མ་ཎི་བཛྲེ་ཧཱུྃ།
འདི་ནི་སྙིང་པོའོ།། 
ཨོྃ་མ་ཎི་དྷ་རི་ཧཱུྃ་ཕཊ།
ཉེ་བའི་སྙིང་པོའོ།། 
རྩ་བའི་རིག་སྔགས་ཀྱི་ཆོ་ག་ནི།
ཚེས་གྲངས་མ་ཡིན་རྒྱུ་སྐར་མིན།། 
སྨྱུང་བ་ཡང་ནི་བྱ་མི་དགོས།། 
དེ་བཞིན་གཤེགས་པའི་སྐུ་གཟུགས་སམ།། 
མཆོད་རྟེན་སྐུ་གདུང་དང་བཅས་པའི་དྲུང་དུ་བཟླས་བརྗོད་འབའ་ཞིག་ཁྲི་བྱས་ནས་ཚེས་བཅྭ་ལྔའི་ཟླ་བ་ཉ་ལ་ཤིན་ཏུ་ཁྲུས་བྱས་ཏེ།
གོས་གཙང་མ་བགོས་ནས་མཆོད་རྟེན་སྐུ་གདུང་དང་བཅས་པའི་དྲུང་དུ་ཅི་འབྱོར་པས་མཆོད་པ་བྱ་སྟེ།
མར་མེ་བཞི་དབུལ་བར་བྱ།
དྲི་དང་མེ་ཏོག་ལ་སོགས་པ་ཡང་དབུལ་བར་བྱའོ།། 
ཟས་དཀར་གསུམ་བཟའ་བར་བྱའོ།། 
མཆོད་རྟེན་ལ་བསྐོར་བ་བརྒྱ་རྩ་བརྒྱད་བྱའོ།། 
རིག་སྔགས་བརྒྱ་རྩ་བརྒྱད་བཟླས་ནས་དེ་ཉིད་ཀྱི་དྲུང་དུ་ཉལ་ན།
ནམ་ནངས་ཀྱི་དུས་ཚུན་ཆད་དེ་བཞིན་གཤེགས་པ་མཐོང་བར་འགྱུར་རོ།། 
འཕགས་པ་ལག་ན་རྡོ་རྗེ་ཡང་མཐོང་བར་འགྱུར་རོ།། 
བསམ་པ་ཐམས་ཅད་ཡོངས་སུ་རྫོགས་པར་འགྱུར་རོ།། 
གང་འདོད་པ་དེ་རྙེད་པར་འགྱུར་རོ།། 
གལ་ཏེ་མཚམས་མེད་པ་ལྔའི་ལས་བྱས་པ་ཞིག་ཡིན་ན་ཡང་དེས་དུས་གསུམ་དུ་བསྒྲུབས་ན་གདོན་མི་ཟ་བར་མཐོང་བར་འགྱུར་རོ།། 
སོམ་ཉི་དང་ཡིད་གཉིས་བསྐྱེད་པར་མི་བྱའོ།། 
ནང་པར་ལངས་ཏེ་བཟླས་བརྗོད་བརྒྱ་རྩ་བརྒྱད་བྱས་ན་དོན་ཐམས་ཅད་གྲུབ་པར་འགྱུར་རོ།། 
དེའི་ལུས་ལ་དུག་གིས་ཚུགས་པར་མི་འགྱུར་ཏེ།
སྦྱོར་བ་ངན་པས་མ་ཡིན།
ཆུ་ཡིས་མ་ཡིན།
མེ་ཡིས་མ་ཡིན།
ཆོམ་རྐུན་གྱིས་འཕྲོག་པར་མི་འགྱུར་ཏེ།
ལུས་ལ་ནད་ཀྱིས་ཚུགས་པར་མི་འགྱུར།
དགྲས་འཇིགས་པར་མི་འགྱུར་རོ།། 
དེའི་ལུས་ལ་ནད་མི་འབྱུང་སྟེ།
མིག་ནད་མ་ཡིན།
སྣ་ནད་མ་ཡིན།
ལྕེ་ནད་མ་ཡིན།
རྣ་བའི་ནད་མ་ཡིན།
སོ་ནད་མ་ཡིན།
ཀླད་ནད་མ་ཡིན།
ཡན་ལག་དང་ཉིང་ལག་གི་ནད་མ་ཡིན།
རིམས་མ་ཡིན་ཏེ།
ཞག་གཅིག་པའམ།
ཞག་གཉིས་པའམ།
ཞག་གསུམ་པའམ།
ཞག་བཞི་པས་ལུས་ལ་ཚུགས་པར་མི་འགྱུར་རོ།། 
སྦྲུལ་གྱི་འཇིགས་པས་མ་ཡིན།
གཅན་གཟན་ཁྲོ་བོའི་འཇིགས་པས་མ་ཡིན་ཞིང་།
ལུས་ལ་བྱད་ཀྱིས་ཚུགས་པར་མི་འགྱུར་རོ།། 
གཟུངས་འདི་ནི་ཡོན་ཏན་དེ་ལྟ་བུ་དང་ལྡན་པ་ཡིན་ཏེ།
འཇིགས་པ་ཐམས་ཅད་རབ་ཏུ་འཇོམས་པར་བྱེད་པ་ཡིན།
སྡིག་པ་ཐམས་ཅད་འཇིག་པར་བྱེད་པ་ཡིན།
ཡོན་ཏན་ཐམས་ཅད་གྲུབ་པར་བྱེད་པ་ཡིན།
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་པ་ཡིན།
དེ་བཞིན་གཤེགས་པའི་དེ་ཁོ་ན་ཉིད་གྲུབ་པར་བྱེད་པ་ཡིན་ཏེ།
གཟུངས་འདི་ནི་བཀླགས་པས་གྲུབ་པ་སྟེ།
ལས་ཐམས་ཅད་བྱེད་དོ།། 
རི་ཁར་འཛེགས་ཏེ་བཟླས་བརྗོད་བྱས་ན།
མིག་གིས་གང་དུ་བལྟས་པ་དེར་སེམས་ཅན་རྣམས་ཀྱི་སྡིག་པ་ཐམས་ཅད་འཇིག་པར་འགྱུར་རོ།། 
སེམས་ཅན་དམྱལ་བ་ཐམས་ཅད་ལས་ཐར་བར་འགྱུར་རོ།། 
དུད་འགྲོའི་སྐྱེ་གནས་སུ་སོང་བ་ཐམས་ཅད་ཀྱང་ཐར་བར་འགྱུར་རོ།། 
ལྷ་ཁང་དུ་ཞུགས་ཏེ་བཟླས་བརྗོད་བྱས་ན་ལྷ་ཐམས་ཅད་དེས་ཅི་བསྒོ་བ་བཞིན་བྱེད་པར་འགྱུར་རོ།། 
ཀླུའི་གནས་སུ་ཞུགས་ཏེ་བཟླས་བརྗོད་བྱས་ན་ཀླུ་རྣམས་དབང་དུ་འགྱུར་རོ།། 
ཉི་མ་ལ་ཁ་བལྟས་ཏེ་བཟླས་བརྗོད་བྱས་ན་ཉི་མ་མངོན་སུམ་དུ་བབས་ནས་མདུན་ན་འདུག་ཅིང་མཆོག་ཅི་སྨྲ་བ་དེ་སྦྱིན་པར་བྱེད་དོ།། 
ལག་ན་རྡོ་རྗེའི་མདུན་དུ་བཟླས་བརྗོད་བྱས་ན་མཆོག་ཐམས་ཅད་སྟེར་ཅིང་མཐོང་བར་ཡང་འགྱུར་རོ།། 
ཤུ་དག་ལ་སྔགས་སྟོང་རྩ་བརྒྱད་བཟླས་ནས་དེ་ཟོས་ནས་རྒྱལ་པོའི་ཕོ་བྲང་དུ་ཞུགས་ན་རྒྱལ་པོའི་བཙུན་མོ་འཁོར་དང་བཅས་པ་དགའ་བར་འགྱུར་རོ།། 
ཅི་སྨྲས་པ་དེ་སྦྱིན་པར་བྱེད་དོ།། 
ན་ལེ་ཤམ་གྱི་འབྲུ་ལ་ལན་བདུན་བཟླས་ཏེ།
ཁར་བཅུག་ན་ཅི་སྨྲས་པ་སྟེར་བར་བྱེད་ཅིང་དབང་དུ་འགྱུར་རོ།། 
ཡུངས་ཀར་ལ་ལན་སྟོང་རྩ་བརྒྱད་བཟླས་ཏེ་ནམ་མཁའ་ལ་གཏོར་ན་རླུང་དང་།
སེར་བ་ཐམས་ཅད་བཀག་པར་འགྱུར་རོ།། 
ལན་ཚྭ་ལ་ལན་བརྒྱ་རྩ་བརྒྱད་བཟླས་ཏེ།
བྲམ་ཟེ་རྣམས་ལ་བྱིན་ན་གང་དང་གང་གིས་ལན་ཚྭ་ཟོས་པ་དེ་དང་དེ་ཁོ་ན་དབང་དུ་འགྱུར་རོ།། 
རྒྱལ་རིགས་དབང་དུ་བྱ་ན་ཡུངས་ཀར་གྱི་སྦྱིན་སྲེག་བྱའོ།། 
གུ་གུལ་ལ་སྔགས་སྟོང་རྩ་བརྒྱད་བཟླས་ཏེ།
གང་དང་གང་གི་གདོན་ལ་བདུགས་ན་དེ་དང་དེ་ཉིད་འབབ་པར་འགྱུར་རོ།། 
བདུགས་ན་གདོན་ཐམས་ཅད་ལས་ཐར་བར་འགྱུར་རོ།། 
ཆར་མི་འབབ་པའི་ཚེ་ཀླུའི་གཟུགས་བྱས་ཏེ།
གནས་གྲུ་བཞིར་བྱས་ལ་བ་སེར་མོའི་ལྕི་བ་ལས་ཀླུ་མགོ་གསུམ་པ་བྱས་ལ་སྙིང་གར་གསེར་གྱི་ས་གླན་པར་བྱའོ།། 
ལུས་ནི་ལི་ཁྲིས་བྱུག་པར་བྱའོ།། 
གནས་ཀྱི་གཞི་ནི་སྔོན་པོས་བསྐུ་བར་བྱའོ།། 
གནས་གྲུ་བཞི་ནི་ཤིང་པ་ལ་ཤ་ལྟར་ཁ་དོག་སྔོན་པོར་བྱའོ།། 
བུམ་པ་གང་བ་བཞི་གཞག་པར་བྱའོ།། 
པོག་ཕོར་བཞི་གཞག་པར་བྱའོ།། 
བུམ་པ་བཞི་གཞག་པར་བྱ་སྟེ།
གཅིག་ནི་འོ་མ།
གཅིག་ནི་ཞོ།
གཅིག་ནི་འོ་ཐུག།
གཅིག་ནི་ཞུན་མར་བུ་རམ་ཅན་ནོ།། 
བའི་ལྕི་བས་གླིང་བཞི་པའི་དཀྱིལ་འཁོར་བྲི་བར་བྱའོ།། 
གྲྭ་བཞི་རུ་ཕྱེས་པདྨ་བྲི་བར་བྱའོ།། 
མདའ་བཞི་བཙུགས་ལ་ཚོན་སྐུད་སྣ་ལྔས་བསྐོར་བར་བྱའོ།། 
ཚོན་སྣ་ལྔའི་བ་དན་གདགས་པར་བྱའོ།། 
བདུག་པ་སྣ་བཞི་པོ་གུ་གུལ་དང་།
ཙེ་པོག་དང་།
ཙནྡན་དང་།
དུ་རུ་སྐ་བསྲེག་པར་བྱའོ།། 
ས་བོན་བདུན་གཏོར་བར་བྱའོ།། 
ཁ་དོག་ལྔའི་གཏོར་མ་གཞག་པར་བྱའོ།། 
འབྲས་བུ་དང་མེ་ཏོག་གཞག་པར་བྱའོ།། 
རིག་པ་འཛིན་པས་ཁ་ཤར་ཕྱོགས་སུ་བལྟས་ཏེ།
འདུག་ནས་རིག་སྔགས་སྟོང་རྩ་བརྒྱད་བཟླས་ཏེ།
ཡུངས་ཀར་རེ་རེ་ནས་སྤྱི་བོར་བརྡེག་པར་བྱའོ།། 
སྟོང་རྩ་བརྒྱད་ཚང་བར་བཟླས་ན།
དེ་ནས་ཀླུ་རྣམས་ཆར་གྱི་རྒྱུན་འབེབས་པར་བྱེད་དོ།། 
ཀླུ་ཐམས་ཅད་དེའི་དབང་དུ་འགྱུར་རོ།། 
ཡུངས་ཀར་ལ་བཟླས་བརྗོད་བྱས་ཏེ།
ཀླུའི་མཚེའུར་གཏོར་ན་ཆར་གྱི་རྒྱུན་འབེབས་པར་བྱེད་དོ།། 
སེང་ལྡེང་གི་ཕུར་བུ་ལ་བཟླས་བརྗོད་བྱས་ཏེ་ཀླུའི་གནས་སུ་བཙུགས་ན་རླུང་དང་།
སེར་བ་ཐམས་ཅད་བཅིངས་པར་འགྱུར་རོ།། 
ཡུངས་ཀར་ལ་བརྒྱ་རྩ་བརྒྱད་བཟླས་བརྗོད་བྱས་ཏེ།
ལོག་འདྲེན་གྱི་ཀླད་པར་བཏབ་ན་ལོག་འདྲེན་ཐམས་ཅད་བཅིངས་པར་འགྱུར་རོ།། 
འོ་མས་བཀྲུས་ན་ཕྱིར་སོས་པར་འགྱུར་རོ།། 
ལས་གང་དང་གང་ཁོ་ན་བྱ་བའི་ལས་དེ་དང་དེ་དག་འགྲུབ་པར་འགྱུར་རོ།། 
གཙང་མས་གོས་གཙང་མ་བགོ་བར་བྱ་སྟེ།
འདི་ནི་རྩ་བའི་རིག་སྔགས་ཀྱི་ཆོ་གའི་ཚུལ་ཡིན་ནོ་གཉིས་པའོ།།།། 
ད་ནི་སྙིང་པོའི་ལས་རྣམས་འབྱུང་སྟེ།
བཟླས་བརྗོད་འབུམ་བྱས་ན་དེ་བཞིན་གཤེགས་པ་ཐམས་ཅད་མཐོང་བར་འགྱུར་རོ།། 
ཉིས་འབུམ་བྱས་ན་སངས་རྒྱས་ཀྱི་ཞིང་ཐམས་ཅད་མཐོང་བར་འགྱུར་རོ།། 
སུམ་འབུམ་བྱས་ན་དཀྱིལ་འཁོར་ཐམས་ཅད་དུ་ཞུགས་པར་འགྱུར་རོ།། 
གསང་སྔགས་ཐམས་ཅད་གྲུབ་པར་འགྱུར་རོ།། 
བཞི་འབུམ་བྱས་ན་རིག་འཛིན་ཐམས་ཅད་ཀྱི་འཁོར་ལོས་སྒྱུར་བར་འགྱུར་རོ།། 
ལྔ་འབུམ་བྱས་ན་ལྷ་མ་ཡིན་གྱི་སྒོ་ཐམས་ཅད་འབྱེད་པར་འགྱུར་རོ།། 
ཀླུའི་གནས་ཐམས་ཅད་འབྱེད་པར་འགྱུར་རོ།། 
དྲུག་འབུམ་བྱས་ན་གཏེར་ཐམས་ཅད་འབུར་བར་འགྱུར་རོ།། 
བཟླས་བརྗོད་བདུན་བྱས་ན་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བ་ཐོབ་པར་འགྱུར་རོ།། 
དེ་བཞིན་གཤེགས་པ་ཐམས་ཅད་དང་ཕྲད་པར་འགྱུར་ཏེ།
དེ་ལ་སོགས་པ་གོང་ནས་གོང་དུ་ཡོན་ཏན་གྱི་ཁྱད་པར་སྤྲུལ་པའི་བྱིན་གྱིས་བརླབས་ཐམས་ཅད་འཐོབ་པར་འགྱུར་རོ།། 
བཟླས་བརྗོད་ས་ཡ་བྱས་ན་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་པ་ཐོབ་པར་འགྱུར་རོ།། 
དེ་བཞིན་གཤེགས་པ་ཐམས་ཅད་དང་ཕྲད་པར་འགྱུར་ཏེ།
དེ་ལ་སོགས་པ་གོང་ནས་གོང་དུ་ཡོན་ཏན་གྱི་ཁྱད་པར་ཐོབ་པར་འགྱུར་རོ།། 
མཚམས་མེད་པ་ལྔ་བྱས་པའམ།
འཕགས་པ་ལ་སྐུར་པ་བཏབ་པའམ།
དམ་པའི་ཆོས་སྤངས་པའམ།
མནར་མེད་པར་གཞོལ་བ་ཡང་རུང་།
དེ་དག་ཐམས་ཅད་ཀྱིས་བཟླས་བརྗོད་འབུམ་བྱས་ན་ལས་ཀྱི་སྒྲིབ་པ་ཐམས་ཅད་བྱང་བར་འགྱུར།
ཕྱིར་མི་ལྡོག་པར་འགྱུར།
སྐྱེ་བ་དྲན་པར་འགྱུར།
དེ་བཞིན་གཤེགས་པ་ཐམས་ཅད་ཀྱིས་དགོངས་པར་འགྱུར་རོ།། 
མིག་རྣམ་པར་དག་པ་དང་།
རྣ་བ་རྣམ་པར་དག་པ་དང་།
སྣ་རྣམ་པར་དག་པ་དང་།
ལྕེ་རྣམ་པར་དག་པ་དང་།
དབང་པོ་ཡོངས་སུ་དག་པ་ཐོབ་པར་འགྱུར་ཏེ།
དེ་ལྟར་གོང་ནས་གོང་དུ་ཡོན་ཏན་གྱི་ཁྱད་པར་དང་།
གོང་ནས་གོང་དུ་ལུས་ཡོངས་སུ་རྣམ་པར་དག་པ་ཐོབ་པར་འགྱུར་རོ།། 
གཞན་ཡང་འཇིག་རྟེན་གྱི་དངོས་གྲུབ་ཏུ་བྱ་བ་རྣམས་གྲུབ་པར་འགྱུར་རོ།། 
དེ་ཁོ་ན་གྲུབ་པ་བླ་ན་མེད་པ་ལྡོང་རོས་ལ་བསྒྲུབ་པ་བཤད་དེ་ཤིན་ཏུ་ཁྲུས་བྱས་པ་གོས་གཙང་མ་བགོས་པ།
ཟས་དཀར་གསུམ་བཟའ་བས་ལྡོང་རོས་བླངས་ཏེ།
ཟངས་ཀྱི་སྣོད་དུ་བཞག་ནས་སངས་རྒྱས་བཅོམ་ལྡན་འདས་ཀྱི་སྤྱན་སྔར་ཚེས་བཅུ་གསུམ་ནས་ཚེས་བཅྭ་ལྔའི་ཉའི་བར་དུ།
བཟླས་བརྗོད་འབུམ་བྱས་ན་དེ་ནས་རྣམ་པ་འགྲུབ་པར་རིག་པར་བྱ་སྟེ།
གལ་ཏེ་ནག་པོར་གྱུར་ན་དཔྲལ་བ་ལ་ཐིག་ལེ་བྱའོ།། 
དེ་ནས་མི་སྣང་བར་འགྲུབ་པར་འགྱུར་ཏེ།
ལྷ་མ་ཡིན་གྱི་སྒོ་ཐམས་ཅད་དུ་འཇུག་པར་འགྱུར།
གནས་ཐམས་ཅད་དུ་འཇུག་པར་འགྱུར།
གང་འདོད་པ་དེ་བྱེད་པར་འགྱུར་རོ།། 
གལ་ཏེ་དུད་པ་བྱུང་ན་དེས་མིག་བསྐུ་བར་བྱའོ།། 
དེ་ནས་བྱང་ཆུབ་སེམས་དཔའི་གནས་ཐམས་ཅད་མཐོང་བར་འགྱུར།
ལག་ན་རྡོ་རྗེའི་གནས་ཐམས་ཅད་མཐོང་བར་འགྱུར།
ནོར་དང་འབྲུ་ཐམས་ཅད་རྙེད་པར་འགྱུར་ཏེ།
གང་དུ་འདོད་པ་དེར་འགྲོ་བར་འགྱུར་རོ།། 
གལ་ཏེ་འབར་བར་གྱུར་ན་ནམ་མཁའ་ལ་འགྲོ་བར་འགྱུར།
འབར་བའི་སྒྲོན་མ་ཞེས་བྱ་བའི་གཟུངས་ཀྱི་ཏིང་ངེ་འཛིན་ཐོབ་པར་འགྱུར།
ལྷའི་གནས་སུམ་ཅུ་རྩ་གསུམ་གྱི་ལྷ་ཐམས་ཅད་ཀྱི་དཔོན་པོར་འགྱུར།
གང་འདོད་པ་དེ་བྱེད་པར་འགྱུར།
རིའི་རྩེ་མོར་འཛེགས་ཏེ་བཟླས་བརྗོད་འབུམ་བྱས་ན་འཇིག་རྟེན་ཐམས་ཅད་ཀྱི་གཙོ་བོར་འགྱུར།
གང་འདོད་པ་དེ་བྱེད་པར་འགྱུར།
འཛམ་བུའི་གླིང་གི་མི་ཐམས་ཅད་ཅི་བསྒོ་བ་བཞིན་བྱེད་པར་འགྱུར་རོ།
མཚོར་ཞུགས་ཏེ་བཟླས་བརྗོད་སྟོང་རྩ་བརྒྱད་བྱས་ན་ཀླུ་ཐམས་ཅད་མཐོང་བར་འགྱུར།
ཡུངས་ཀར་བླངས་ནས་སྔགས་སྟོང་རྩ་བརྒྱད་བཟླས་ནས་ནམ་མཁའ་ལ་གཏོར་ན་ཆར་ཆེན་པོ་འབབ་པར་འགྱུར།
ཀླུ་ཐམས་ཅད་ཅི་བསྒོ་བ་བཞིན་བྱེད་པར་འགྱུར་རོ།། 
རྟག་ཏུ་བཟླས་བརྗོད་བྱས་ན་དཔལ་ཆེན་པོ་ཐོབ་པར་འགྱུར་རོ།། 
བུམ་པ་ཆུས་བཀང་སྟེ་ཧབ་ཤང་ཚེའུ་དང་།
ཤིང་པ་ལ་ཤ་དང་།
ཡུངས་ཀར་དང་།
གུར་གུམ་དང་།
ཙནྡན་རྣམས་ལྷན་ཅིག་བུམ་པ་དེར་བླུགས་ལ་བཟླས་བརྗོད་ཁྲི་བྱས་པས་ནད་ཆེན་པོས་ཐེབས་པ་བཀྲུས་ན་ནད་ཐམས་ཅད་མེད་པར་འགྱུར།
ནད་ཐམས་ཅད་དང་བྲལ་བར་འགྱུར།
དེའི་སྡིག་པ་ཐམས་ཅད་ཀྱང་འཇིག་པར་འགྱུར།
བྱད་ཐམས་ཅད་འཇིག་པར་འགྱུར།
དཔལ་ཐམས་ཅད་ཐོབ་པར་འགྱུར་རོ།། 
མཛེའི་ནད་ཀྱིས་ཐེབས་པ་བཀྲུས་ན་མཛེ་ནད་ལས་ཡོངས་སུ་ཐར་བར་འགྱུར་རོ།། 
ཤ་བཀྲའི་ནད་ཀྱིས་ཐེབས་པ་ཡང་བཀྲུས་ན་ཤ་བཀྲའི་ནད་ལས་ཡོངས་སུ་ཐར་བར་འགྱུར་རོ།། 
བུད་མེད་བུ་འདོད་པ་རྣམས་དེས་ཁྲུས་བྱས་ན་བུ་རྙེད་པར་འགྱུར་རོ།། 
དངོས་གྲུབ་མེད་པ་ཁྲུས་བྱས་ན་དངོས་གྲུབ་ཆེན་པོ་ཐོབ་པར་འགྱུར་རོ།། 
དེ་ལ་སོགས་པ་གོང་ནས་གོང་དུ་འཇིག་རྟེན་གྱི་དངོས་གྲུབ་ཏུ་བྱ་བ་རྣམས་ཀྱང་གྲུབ་པར་འགྱུར་རོ།། 
གང་འདོད་པ་དེ་བྱེད་པར་འགྱུར་རོ།། 
ཉེ་བའི་སྙིང་པོའི་ལས་རྣམས་འབྱུང་སྟེ།
བཟླས་བརྗོད་འབུམ་བྱས་ན་བགེགས་དང་ལོག་འདྲེན་ཐམས་ཅད་རྐང་པ་ལ་གཏུགས་ནས་ཀྱེ་རིག་པ་འཛིན་པ་བདག་ཅག་སྐྱོབས་ཤིག།
བདག་ཅག་གི་སྲོག་ཆུད་མ་གསན་ཅིག་དང་དཀའ་ཅི་སྩལ་པ་དེ་བགྱིའོ་ཞེས་བརྗོད་པར་འགྱུར་རོ།། 
བཟླས་བརྗོད་ཉི་ཁྲི་ཅིག་སྟོང་བྱས་ན་ལྷ་ཐམས་ཅད་དང་།
ཀླུ་ཐམས་ཅད་དབང་དུ་འགྱུར།
རིག་སྔགས་ཐམས་ཅད་ཀྱི་བདག་པོར་འགྱུར་རོ།། 
ཅི་བསྒོ་བ་དེ་བྱེད་པར་འགྱུར་རོ།། 
བཟླས་བརྗོད་སུམ་ཁྲི་བྱས་ན་འབྱུང་པོ་དང་།
གནོད་སྦྱིན་ལ་སོགས་པ་ཐམས་ཅད་དབང་དུ་འགྱུར་རོ།། 
བཟླས་བརྗོད་ལྔ་ཁྲི་བྱས་ན་གང་དགུག་པ་དེ་ཁུགས་པར་འགྱུར་ཏེ།
ལྷ་འམ།
ཀླུའམ།
གནོད་སྦྱིན་ནམ།
དྲི་ཟའམ།
ནམ་མཁའ་ལྡིང་ངམ།
མིའམ་ཅིའམ།
ལྷ་མ་ཡིན་ནམ།
རིག་འཛིན་ནམ།
བུད་མེད་དམ།
བྲམ་ཟེའམ།
རྒྱལ་རིགས་སམ།
ས་བདག་གམ།
བློན་པོའམ།
བཙུན་མོའམ།
ཁྲོམ་གྱི་རུ་སྣ་འམ།
མདུན་ན་འདོན་ནམ།
གཞན་ཡང་སེམས་ཅན་སྣ་ཚོགས་ཁུགས་པར་འགྱུར་རོ།། 
གུ་གུལ་དང་ཡུངས་ཀར་གྱི་སྦྱིན་སྲེག་དྲུག་ཁྲི་བྱས་ན་དྲི་མ་མེད་པའི་ཏིང་ངེ་འཛིན་ཐོབ་པར་འགྱུར་རོ།། 
བདུན་ཁྲིས་ནི་རིག་འཛིན་གྱི་འཁོར་ལོས་སྒྱུར་བར་འགྱུར་རོ།། 
བརྒྱད་ཁྲིས་ནི་ལག་ན་རྡོ་རྗེ་འཁོར་གྱི་ཚོགས་དང་བཅས་པ་མདུན་ན་སྡོད་པར་འགྱུར་རོ།། 
དགུ་ཁྲིས་ནི་བྱང་ཆུབ་སེམས་དཔའ་ཐམས་ཅད་ཀྱིས་དབུགས་འབྱིན་པར་འགྱུར་རོ།། 
འབུམ་ཚང་བས་ནི་དེ་བཞིན་གཤེགས་པ་ཐམས་ཅད་མཐོང་བར་འགྱུར་ཏེ།
རིགས་ཀྱི་བུ་ཁྱོད་གསང་སྔགས་ཐམས་ཅད་དང་།
བསྟན་བཅོས་ཐམས་ཅད་གྲུབ་ཀྱིས་གང་འདོད་པ་དེར་སོང་ཅིག།
དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པས་ཕྱིར་མི་ལྡོག་ཅིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ།། 
དེ་བཞིན་གཤེགས་པ་རྣམས་ཀྱིས་གནང་གིས།
འཇིག་རྟེན་པའམ།
འཇིག་རྟེན་ལས་འདས་པའི་དགོས་པ་གཞན་དག་ཀྱང་ཅི་འདོད་པ་བཞིན་ཁྱོད་ཀྱིས་ལས་ཐམས་ཅད་བྱོས་ཤིག་ཅེས་སྟོན་པར་འགྱུར་རོ།། 
ཨོྃ་མ་ཎི་ཀུཎྜ་ལི་ཧཱུྃ་ཧཱུྃ་ཕཊ་སྭཱ་ཧཱ།
གདན་གྱི་སྔགས་སོ།། 
ཨོྃ་མ་ཎི་བི་ཛ་ཡེ་དྷ་རཱ་དྷ་རཱ་ཧཱུྃ་ཕཊ་སྭཱ་ཧཱ།
དཀྱིལ་འཁོར་གྱི་སྔགས་ཏེ་ཡུངས་ཀར་ལ་ལན་བདུན་སྔགས་བཟླས་པས་སོ།། 
ཨོྃ་ཛྭ་ལི་ཏམ་ཎི་རུ་ཙི་ར་གྲི་ཎི་ཧཱུྃ་ཧཱུྃ་ཕཊ།
ཡུངས་ཀར་དང་།
དྲི་ཆུར་བསྲེས་པ་ལ་ལན་བརྒྱ་རྩ་བརྒྱད་བཟླས་ཏེ་ཕྱོགས་བཞི་བཅིང་ངོ།། 
ཨོྃ་མ་ཎི་པྲ་བྷ་བ་ཏི་ཧ་ན་ཧ་ན་ཧཱུྃ་ཕཊ་སྭཱ་ཧཱ།
ཐལ་བ་དང་ཆུ་ལ་ལན་ཉི་ཤུ་རྩ་གཅིག་བཟླས་པས་ལོག་འདྲེན་བཅིང་ངོ།། 
ཨོྃ་བཛྲ་མ་ཎི་ཏིཥྛ་ཏིཥྛ་ཧཱུྃ་ཕཊ།
ལན་བདུན་བཟླས་ཏེ་གཙུག་ཏོར་བཅིང་ངོ།། 
ཨོྃ་མ་ཎི་བི་པུ་ལ་དི་རི་དི་རི་ཧཱུྃ་ཕཊ།
གོས་ཀྱི་སྔགས་སོ།། 
ཨོཾ་བི་དུ་མ་ཏི་ཧ་ར་ཧ་ར་མ་ཎི་ཧཱུྃ་ཧཱུྃ་ཕཊ།
ཉེ་རེག་གི་སྔགས་སོ།། 
ཨོྃ་སུ་ནིརྨྨ་ལ་པ་ཏི་ཧ་ར་ཧ་ར་པ་པཾ་མི་ལི་མི་ལི་ཧཱུྃ་ཧཱུྃ་ཕཊ་སྭཱ་ཧཱ།
ཡུངས་ཀར་ལ་ལན་བརྒྱ་རྩ་བརྒྱད་བཟླས་ཏེ་ཁྲུས་བྱའོ།། 
ཨོྃ་མ་ཎི་དྷ་རེ་ཧཱུྃ་ཧཱུྃ་ཕཊ།
བསང་གཏོར་གྱི་སྔགས་སོ།། 
ཨོྃ་དི་རི་དི་རི་བི་མ་ལ་ཀ་རི་ཧཱུྃ་ཧཱུྃ་ཕཊ།
མཆོད་ཕྱིར་ཐོགས་ཀྱི་སྔགས་སོ།། 
ཨོྃ་སརྦ་ཏ་ཐཱ་ག་ཏ་པུཥྤ་མ་ཎི་ཧཱུྃ་ཧཱུྃ་ཕཊ།
མེ་ཏོག་གི་སྔགས་སོ།། 
ཨོྃ་སརྦ་ཏ་ཐཱ་ག་ཏ་གནྡྷ་མ་ཎི་སྥ་ར་ཎ་ཧཱུྃ་ཧཱུྃ་ཕཊ་ཕཊ།
དྲིའི་སྔགས་སོ།། 
ཨོྃ་ཛྭ་ལི་ཏ་མ་ཎི་པྲ་བ་ར་ཀཱུ་ཊ་གཱ་ར་སྥ་ར་ཎ་བི་ག་ཏེ་ཧཱུྃ།
བདུག་པའི་སྔགས་སོ།། 
ཨོྃ་ཛྭ་ལི་ཏ་ཤི་ཁ་རི་ཏ་པ་ལི་ཧཱུྃ་ཧཱུྃ་ཕཊ།
མར་མེའི་སྔགས་སོ།། 
ཨོྃ་པྲ་པར་གྲ་བ་ལི་ས་ར་ས་ར་ཧཱུྃ་ཧཱུྃ།
གཏོར་མའི་སྔགས་སོ།། 
ཨོྃ་མ་ཧཱ་མ་ཎི་པཱུ་ར་ཡ་དྷ་ར་དྷ་ར་ཧཱུྃ་ཧཱུྃ་ཕཊ།
མཆོད་ཡོན་གྱི་སྔགས་སོ།། 
ཨོྃ་མ་ཧཱ་བི་མ་ལེ་ཧཱུྃ་ཧཱུྃ་བ་ར་བ་ར་ཧཱུྃ།
ལྷ་བཤོས་ཀྱི་སྔགས་སོ།། 
ཨོྃ་ཛྭཱ་ལ་སྥ་ར་ད་ག་ག་ན་པྲ་ཏ་ར་ཎི་ཧཱུྃ་ཧཱུྃ།
སྦྱིན་སྲེག་གི་སྔགས་སོ།། 
ཨོྃ་རུ་ཙི་ར་མ་ཎི་པྲ་བར་ཏ་ཡ་ཧཱུྃ།
བགྲང་ཕྲེང་གི་སྔགས་སོ།། 
སྔགས་འདིས་ལན་བདུན་བགྲང་ཕྲེང་ལ་བཏབ་སྟེ།
བཟླས་བརྗོད་བྱས་ན་དེ་བཞིན་གཤེགས་པ་ཐམས་ཅད་ཀྱིས་གསུངས་པའི་གསང་སྔགས་དེ་དག་ཐམས་ཅད་བཟླས་པར་འགྱུར་ཞིང་།
བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་བཟླས་པར་ཡང་འགྱུར་རོ།། 
ཨོྃ་བཛྲ་མ་ཎི་ཀ་ར་ཀིཾ་ཀ་རི་ཧཱུྃ་ཧཱུྃ་ཕཊ།
སྐྱིལ་མོ་ཀྲུང་གི་སྔགས་སོ།། 
ཨོྃ་སུ་པྲ་བརྟི་ཏ་བེ་གེ་མ་ཎི་མ་ཎི་སྭཱ་ཧཱ།
བཟླས་བརྗོད་ཀྱི་སྔགས་སོ།། 
ཨོྃ་སརྦ་ཏ་ཐཱ་ག་ཏ་ཐཱ་ཡུ་ཛ་བེ་ཏ་ར་ཧཱུྃ་མ་ཎི་ཀ་ར་ཎེ་སྭཱ་ཧཱ།
དེ་བཞིན་གཤེགས་པ་ཐམས་ཅད་བསྐུལ་བའི་སྔགས་སོ།། 
ཨོྃ་སུ་བི་པུ་ལ་ལ་པྲ་བ་རེ་དུ་རུ་དུ་རུ་ཧཱུྃ་ཧཱུྃ།
སྤྱན་དྲང་བའི་སྔགས་སོ།། 
ཨོྃ་སརྦ་ཏ་ཐཱ་ག་ཏ་ཨདྷིཥྛཱ་ན་ཙི་ཏ་སཾ་རཀྵ་ཎ་བཛྲེ་ཧཱུྃ་ཧཱུྃ།
གསོལ་བ་གདབ་པའི་སྔགས་སོ།། 
ཨོྃ་སུ་བི་པུ་ལ་བ་ད་ནི་ཧ་ར་ཧ་ར་ཧཱུྃ།
བྱང་ཆུབ་སེམས་དཔའ་རྣམས་ལ་གསོལ་བ་གདབ་པའི་སྔགས་སོ།། 
ཨོྃ་སུ་བི་པུ་ལ་བ་ད་ནི་ཧ་ར་ཧ་ར་ཧུྃ།
ལྷ་དང་ཀླུ་ལ་སོགས་པ་ཐམས་ཅད་བོད་པའི་སྔགས་སོ།། 
ཨོྃ་མ་ཎི་བེ་ག་བ་ཏི་ཧཱུྃ།
རྒྱལ་པོ་ཆེན་པོ་བཞི་བོད་པའི་སྔགས་སོ།། 
ཨོྃ་ཤུ་བ་མ་ཎི་ཧུ་ལུ་ཧུ་ལུ་ཧཱུྃ།
སློབ་མའི་སྔགས་སོ།། 
ཨོྃ་སརྦ་ཏ་ཐཱ་ག་ཏ་ཧྲྀ་ད་ཡ་བཛྲི་ཎི་དྷ་ར་དྷ་ར་ཧཱུྃ་ཧཱུྃ།
འཇུག་པའི་སྔགས་སོ།། 
ཨོྃ་བྷི་ར་བྷི་ར་ཛེ་ག་ག་ན་པཱ་ཧི་ནི་ལི་ཧུ་ལུ་ཧུ་ལུ་ཧཱུྃ་ཧཱུྃ་ཧཱུྃ།
ཐམས་ཅད་དུ་མཁྱེན་པར་བྱས་པའི་སྔགས་སོ།། 
ཨོྃ་མ་ཎི་སུམྦྷ་ནི་བེ་ག་བ་ཏི།
བདག་དང་ཆེ་གེ་མོ་ལ་སྲུངས་ཤིག་ཧཱུྃ།
བསྲུང་བའི་སྔགས་སོ།། 
ཨོྃ་སརྦ་ཏ་ཐཱ་ག་ཏ་ཀུ་ལོ་ཏི་ཏེ་སྨ་ར་ཎ་བི་ག་ཏེ་ཛྭཱ་ལ་ཛྭཱ་ལ་ཧཱུྃ་སྭཱ་ཧཱ།
སླར་གཤེགས་སུ་གསོལ་བའི་སྔགས་སོ།། 
ཐམས་ཅད་ལ་སྦྱར་བར་བྱའོ།། 
སྙིང་པོ་འདི་རྣམས་ཀྱི་ཕན་ཡོན་ནི་འདི་དག་ཐམས་ཅད་ཡིན་ཏེ་དཔག་ཏུ་མེད་དོ།། 
ཐམས་ཅད་དུ་ཡང་ལན་བརྒྱ་རྩ་བརྒྱད་བཟླས་བརྗོད་བྱས་ཏེ།
དེ་ནས་དགོས་པ་བརྩམ་པར་བྱའོ།། 
འདི་བཏོན་པས་ནི་ཐམས་ཅད་འགྲུབ།། 
འདིས་ནི་འགྲོ་བའི་སྡིག་ཀུན་སེལ།། 
སྡིག་པ་དེ་ཀུན་ཟད་བྱེད་ཅིང་།
སྡུག་བསྔལ་ཀུན་ལས་རྣམ་པར་གྲོལ།། 
སངས་རྒྱས་བྱང་ཆུབ་སེམས་དཔའ་དག།
ལུང་སྟོན་འགྱུར་ཏེ་ཐེ་ཙོམ་མེད།། 
གང་གིས་སྔ་མར་སྡིག་པའི་ལས།། 
མང་པོ་བྱས་པ་འཇིག་པར་འགྱུར།། 
རིག་པ་བླ་མེད་སུ་འཛིན་པ།། 
དེ་དག་མྱུར་དུ་སངས་རྒྱས་འགྲུབ།། 
ཆོས་ཀྱི་འཁོར་ལོ་བླ་མེད་པའི།། 
བྱང་ཆུབ་རྟོགས་པར་སླ་བ་དང་།། 
ཇི་ལྟར་གང་གཱའི་བྱེ་སྙེད་ཀྱི།། 
བསོད་ནམས་དཔག་ཏུ་མེད་འཐོབ་བོ།། 
རིག་སྔགས་རྒྱས་པར་སྒྲུབ་པའི་ལེའུ་སྟེ།
ཆོ་ག་གཉིས་པའོ།།།། 
དེ་ནས་དཀྱིལ་འཁོར་གྱི་ཆོ་ག་བཤད་པར་བྱའོ།། 
སྔོན་དུ་ས་ཡོངས་སུ་བརྟགས་ནས་ཕྱི་ནས་ལས་བརྩམ་པར་བྱའོ།། 
དྲིའི་སྣོད་གཙང་མར་བླུགས་པའི་ཚོན་སྣ་ལྔའི་ཕྱེ་མས་དཀྱིལ་འཁོར་སྒོ་བཞི་པ་བྲིའོ།། 
དེ་ནས་དཀྱིལ་འཁོར་གྱི་དབུས་སུ་ཙནྡན་གྱིས་བྱུགས་ཏེ་གུར་གུམ་གྱིས་མཆོད་པར་བྱའོ།། 
དབུས་ཀྱི་དཀྱིལ་འཁོར་གྱི་ཚད་ནི་ཁྲུ་གཉིས་པའོ།། 
ཕྱིའི་དཀྱིལ་འཁོར་ནི་གྲྭ་བཞི་པ་རྭའི་རང་བཞིན་དང་ལྡན་པའོ།། 
དཀྱིལ་འཁོར་གྱི་སྙིང་པོའི་དབུས་སུ་རིན་པོ་ཆེ་སྣ་བདུན་གྱི་གཞལ་མེད་ཁང་དང་།
སངས་རྒྱས་ཀྱི་པདྨའི་གདན་བཀྲ་ཞིང་ཚོན་སྣ་བདུན་དང་ལྡན་པར་བྱའོ།། 
པདྨའི་སྙིང་པོའི་སྟེང་དུ་གསེར་གྱི་འཁོར་ལོ་རྩིབས་སྟོང་པ་མུ་ཁྱུད་དང་ལྟེ་བ་དང་ལྡན་པ་ཀུན་ནས་འབར་བའི་ཕྲེང་བ་ཅན་ཏེ་ཡུ་བ་ནི་བཻ་ཌཱུརྱའོ།། 
དཀྱིལ་འཁོར་གྱི་སྙིང་པོ་ལ་ཀུན་ནས་ཁ་ཁྱེར་དང་ལྡན་པར་བྱའོ།། 
ཤར་ལ་སོགས་པའི་སྒོར་ནི་ཁྲུའི་ཚད་ཙམ་གྱི་གདུགས་དང་།
རྒྱལ་མཚན་དང་།
ཚོན་སྣ་ལྔའི་རྒྱ་ནག་གི་གོས་ཟུང་གིས་བརྒྱན་པར་བྱའོ།། 
གཡོན་དུ་ལག་ན་རྡོ་རྗེ་བསྡིགས་པའི་གཟུགས་ཅན་རྔ་ཡབ་དང་མཚོན་ཆ་ཐོགས་ཤིང་བཞུགས་པའོ།། 
གཡས་སུ་བྱང་ཆུབ་སེམས་དཔའ་ནོར་བུ་རྡོ་རྗེ་རྒྱན་ཐམས་ཅད་ཀྱིས་བརྒྱན་པ་གཡས་པ་ན་ནོར་བུ་དང་།
རྔ་ཡབ་ཐོགས་ནས་བཞུགས་པའོ།། 
ཟུར་བཞིར་རྒྱལ་པོ་ཆེན་པོ་བཞི་བྲི་བར་བྱ་སྟེ།
གོ་ཆ་དང་ཚེམ་ཚེམ་བགོས་ཤིང་ལག་ན་མཚོན་ཆ་ཐོགས་པ།
རྒྱན་ཐམས་ཅད་དང་།
རལ་པའི་ཅོད་པན་དང་ལྡན་པ་དྲག་པོའི་གཟུགས་ཅན་བྲི་བར་བྱའོ།། 
མཚམས་བཞིར་སྤོས་ཆུས་གང་བའི་གསེར་གྱི་སྣོད་བཞི་གཞག་པར་བྱའོ།། 
གལ་ཏེ་གསེར་གྱི་སྣོད་མེད་ན་རྫའི་བུམ་པ་ཚད་མི་ཆུང་བ་ལ་གསེར་གཡོགས་ནས་བྱའོ།། 
དེ་ལྟ་བུའི་སྣོད་མི་འཛག་པར་འོ་མས་གང་བར་བྱས་ནས་ཕྱོགས་བཞིར་གཞག་པར་བྱའོ།། 
དཀྱིལ་འཁོར་གྱི་གཡས་ལོགས་སུ་ལྷ་མོ་དཔལ་ཆེན་མོ་རྒྱན་ཐམས་ཅད་ཀྱིས་བརྒྱན་པའོ།། 
གཡོན་དུ་ལྷ་མོ་ཆེན་མོ་དུང་ཅན་མ་བཞུགས་པ་བྲིའོ།། 
སྒོའི་དབུས་སུ་ལྷ་མོ་ཆེན་མོ་རྡོ་རྗེ་ཕོ་ཉ་མོ་ཕྱག་བརྒྱད་པ་ལག་ན་མཚོན་ཆ་ཐོགས་པ།
རྒྱན་ཐམས་ཅད་ཀྱིས་བརྒྱན་ཅིང་བཞུགས་པ་བྲིའོ།། 
དཀྱིལ་འཁོར་གྱི་སྙིང་པོའི་ཕྱོགས་བཞིར་ད་ར་སྔོན་པོ་འཕྱང་བ་དང་།
བཅུད་སྣ་ཚོགས་དང་།
ཚུལ་སྣ་ཚོགས་གཞག་པར་བྱའོ།། 
བུམ་པ་གང་བ་བཞི་དང་།
མར་མེ་སུམ་ཅུ་རྩ་གཉིས་དང་།
འབྲས་བུ་དང་མེ་ཏོག་སྣ་ཚོགས་རྣམས་གཞག་པར་བྱའོ།། 
སངས་རྒྱས་བཅོམ་ལྡན་འདས་ཀྱི་ནི་གསེར་ལས་གྲུབ་པའི་བུམ་པ་གཞག་གོ།། 
སོ་སོར་དུ་རུ་སྐ་བསྲེག་པར་བྱའོ།། 
དཀྱིལ་འཁོར་གྱི་སྙིང་པོར་དངུལ་གྱི་རང་བཞིན་གྱི་བུམ་པ་གཞག་གོ།། 
རྡོ་རྗེ་འཛིན་པའི་བདུག་སྤོས་སོ།། 
ནོར་བུ་འཛིན་པའི་དུ་རུ་སྐ་དང་།
ཙནྡན་དང་།
མ་ཧཱ་རཱ་ཛྙཱ་དང་།
ཀུན་དུ་རུ་དང་།
ཀཱ་ཀ་བི་ཛ་དང་།
སྤོས་དཀར་གྱི་བདུག་པའོ།། 
དཔལ་ལྷ་མོའི་ཙནྡ་ནོ།། 
དུང་ཅན་མའི་གུ་གུལ་ལོ།། 
ཕོ་ཉ་མོའི་ཤ་ལའི་བདུག་སྤོས་ཏེ་སོ་སོར་བསྲེག་པར་བྱའོ།། 
གཏོར་མ་ཡང་སྦྱིན་ནོ།། 
དཀྱིལ་འཁོར་གྱི་སྙིང་པོའི་བྱ་བའོ།། 
ཕྱི་རོལ་གྱི་དཀྱིལ་འཁོར་ནི་སྒོ་བཞི་རྣམ་པར་འབྱེས་ཤིང་ཆ་མཛེས་པ་བཀྲ་ཤིས་ཀྱི་སྒོ་བཞི་གནས་པ་བྱའོ།། 
ཤར་གྱི་སྒོར་ཁྱབ་འཇུག་འཁོར་དང་བཅས་པའོ།། 
ལྷོར་དབང་ཕྱུག་ཆེན་པོའོ།། 
ནུབ་ཏུ་མེ་ཏོག་སོ་ཞེས་བྱ་བའི་གནོད་སྦྱིན་མོའོ།། 
བྱང་དུ་འཇིགས་བྱེད་མ་ཞེས་བྱ་བའི་ལྷ་མོ་ངོ་ཚ་དང་བཅས་པ་བྱ་སྟེ།
ན་ཆུང་བདུན་དང་བཅས་པའོ།། 
དེ་ནས་ཕུར་བུ་སུམ་ཅུ་སོ་གཉིས་གདབ་པར་བྱས་ལ་ཁ་དོག་ལྔའི་སྐུད་པས་ཕུར་བུ་བཅིང་ངོ།། 
ཟུར་བཞི་མཉམ་པར་ཁ་དོག་ལྔའི་བ་དན་གྱིས་བརྒྱན་ནོ།། 
མེ་ཏོག་སྣ་ཚོགས་དགྲམ་པ་དང་།
གཏོར་མ་དང་།
མེ་ཏོག་སྣ་ཚོགས་རྣམས་མ་འཁྲུགས་པ་མཉམ་པར་བྱའོ།། 
བཅུད་སྣ་ཚོགས་འཕྲོག་པའི་སྣོད་བདུན་གཞག་གོ།། 
རྫའི་སྣོད་སུམ་ཅུ་རྩ་གཉིས་དང་།
ཕྱེ་མའི་སྣོད་སུམ་ཅུ་རྩ་གཉིས་དང་།
པོག་ཕོར་སུམ་ཅུ་རྩ་གཉིས་དང་།
མར་མེ་བརྒྱ་རྩ་བརྒྱད་གཞག་པར་བྱའོ།། 
ཕྲེང་བ་བརྒྱ་རྩ་བརྒྱད་དང་།
དྲི་ཡིས་གང་བ་སྣ་ཚོགས་གཞག་པར་བྱའོ།། 
བདུག་པ་དང་ཀུན་དུ་རུ་སྣ་ཚོགས་སྲེག་གོ།། 
དེ་ནས་སྒོ་ནས་འཇུག་པ་ལ་དྲི་ཡིས་གང་བའི་བུམ་པ་གཉིས་བཞག་ལ།
ཇི་ལྟར་རྙེད་པའི་གཏོར་མ་བྱིན་ནས་ཇི་ལྟ་བ་བཞིན་དུ་གཞུག་པའི་ཆོ་ག་ལ་སྤྱད་ལ།
དེ་ནས་ཨོཾ་མ་ཎི་བི་པུ་ལ་པྲ་ཏིཥྛི་ཏ་སིདྡྷེ་ཨ་བྷི་ཥིཉྩ་ཡ་མཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀཻརྦྷ་ར་བྷ་ར་སྃ་བྷ་ར་སཾ་བྷ་ར་ཧཱུྃ།
ཇི་ལྟ་བ་བཞིན་དུ་སྔགས་འདིས་དབང་བསྐུར་ན་དེ་བཞིན་གཤེགས་པ་ཐམས་ཅད་ཀྱིས་དབུགས་འབྱིན་པ་དང་།
ཐམས་ཅད་འགྲུབ་པ་དང་།
མྱ་ངན་ལས་འདས་པ་ཡང་མངོན་དུ་འགྱུར་རོ།། 
གང་བསམས་པའི་དོན་དེ་དེ་བཞིན་དུ་འགྱུར་རོ།། 
དེ་བཞིན་གཤེགས་པ་ཐམས་ཅད་ཀྱི་རྟོག་པའི་རྗེས་སུ་འཇུག་གོ།། 
དེ་བཞིན་གཤེགས་པ་ཐམས་ཅད་ཀྱི་ཆོས་ཟབ་མོ་ལ་བཟོད་པ་འཐོབ་ཅིང་རྗེས་སུ་རྟོགས་པར་འགྱུར་རོ།། 
བྱང་ཆུབ་ཀྱི་སྙིང་པོར་འགྲོ་བར་འགྱུར་རོ།། 
དེ་ལྟ་བུ་ལ་སོགས་པ་ཡོན་ཏན་གྱི་ཁྱད་པར་རྣམས་འཐོབ་སྟེ།
ཇི་སྲིད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ལམ་མ་རྫོགས་ཀྱི་བར་དུ་ཕྱིར་མི་ལྡོག་པར་འགྱུར་རོ།། 
དཀྱིལ་འཁོར་གྱི་ཆོ་ག་སྒྲུབ་པའི་ལེའུ་སྟེ།
ཆོ་ག་གསུམ་པའོ།།།། 
དེ་ནས་ཕྱག་རྒྱའི་མཚན་ཉིད་བཤད་པར་བྱའོ།། 
སྙིང་པོ་ཆེན་པོ་བཞིའི་ཕྱག་རྒྱ་ལ་སྦྱར་བ་དང་།
དེ་བཞིན་གཤེགས་པའི་རིགས་སྤྱི་ལ་སྦྱར་བ་དང་།
ལག་ན་རྡོ་རྗེའི་སྙིང་པོ་བཞིའི་ཕྱག་རྒྱ་བཏུས་པ་རྣམས་དང་།
དཀྱིལ་འཁོར་གྱི་གདན་གྱི་ཕྱག་རྒྱ་དང་།
ཕྱག་རྒྱ་གཞན་ཡང་བརྩམ་པར་བྱའོ།། 
འདིར་དེ་བཞིན་གཤེགས་པའི་རིགས་ཀྱི་ཕྱག་རྒྱ་ལ་སྦྱར་བའི་ཆོ་ག་དང་།
ཕྱི་རོལ་གྱི་ཕྱག་རྒྱ་གཟུང་བར་བྱའོ།། 
ཐམས་ཅད་དུ་ཕྱག་རྒྱ་གཞན་རྣམས་ཇི་ལྟར་བདེ་བར་བརྗོད་དོ།། 
ཇི་ལྟར་དེ་བཞིན་གཤེགས་པའི་རིགས་ལ་སྦྱར་བ་ནི།
ཨོྃ་སརྦ་ཏ་ཐཱ་ག་ཏ་ཧྲྀ་ད་ཡ་མ་ཎི་ཛྭ་ལ་ནི་ཨཱ་བེ་ཤཱ་ཡ་ཧཱུྃ།
དེ་བཞིན་གཤེགས་པའི་སྙིང་པོ་དང་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་པྲ་བ་ར་གྲ་མ་ནི་ཧཱུྃ།
དེ་བཞིན་གཤེགས་པའི་དམ་ཚིག་གི་ཕྱག་རྒྱའོ།། 
ཨོྃ་སརྦ་ཏ་ཐ་ག་ཏ་ཡ་བི་སཾ་རྦྷོ་དྷ་ན་བཛྲ་ཧཱུྃ་ཧཱུྃ།
དེ་བཞིན་གཤེགས་པའི་དབུགས་དབྱུང་བའི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་ཨ་དྷིཥྛཱ་ན་མ་ཎི་མ་ཎི་ཧཱུྃ་ཧཱུྃ་ཕཊ།
དེ་བཞིན་གཤེགས་པའི་བྱིན་གྱི་རླབས་ཀྱི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་པྲ་བ་ར་མ་ཎི་རུ་ཙི་རུ་ཙི་ཧཱུྃ་ཧཱུྃ་ཕཊ།
དེ་བཞིན་གཤེགས་པའི་རྡོ་རྗེ་སེང་གེའི་ཁྲིའི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་བི་པུ་ལ་སཾ་བྷ་བེ་ཧཱུྃ་ཧཱུྃ་ཕཊ།
དེ་བཞིན་གཤེགས་པའི་དབང་བསྐུར་བའི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་ས་མ་ཡ་མ་ཎི་བཛྲ་ཧཱུྃ་ཧཱུྃ།
ཆོས་ཀྱི་འཁོར་ལོའི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་ཛ་ཡ་ཨ་པ་རཱ་ཛི་ཏ་བཛྲ་ཧཱུྃ་ཧཱུྃ།
གཞན་གྱིས་མི་ཐུབ་པའི་ཕྱག་རྒྱཱོ།། 
ཨོྃ་སརྦ་ཏ་ཐཱ་ག་ཏ་དྷརྨ་དྷཱ་ཏུ་མ་ཧཱ་མ་ཎི་ཤི་ཁ་རེ་ཧ་ར་ཧ་ར་ཧཱུྃ་ཧཱུྃ།
དེ་བཞིན་གཤེགས་པའི་འཁོར་ལོ་བསྐོར་བའི་ཕྱག་རྒྱའོ།། 
ཨོྃ་སརྦ་ཏ་ཐཱ་ག་ཏ་མ་ཧཱ་བཛྲ་ཧ་ཡ་ཧ་ར་ཧ་ར་ཧཱུྃ་ཕཊ།
འཕགས་པ་ལག་ན་རྡོ་རྗེས་གཟུང་བའི་ཕྱག་རྒྱའོ།། 
ཨོྃ་དུ་རུ་དུ་རུ་མ་ཎི་མ་ཎི་མ་ཧཱ་བིནྡུ་ཏ་མ་ཎི་སྭཱ་ཧཱ།
ཡིད་བཞིན་གྱི་ནོར་བུའི་ཕྱག་རྒྱ་སྟེ།
འཕགས་པ་ནོར་བུའི་རྡོ་རྗེའི་ཕྱག་རྒྱའོ།། 
ཨོྃ་ལོ་ཀ་ལི་ཏེ་ཛེ་ཡ་ཛ་ཡ་ཧཱུྃ་ཧཱུྃ།
རྒྱལ་པོ་ཆེན་པོ་བཞི་རྣམས་ཀྱི་ཕྱག་རྒྱ་གཟུང་བར་བྱའོ།། 
ཨོྃ་བི་པུ་ལ་གྲ་པ་ཏི་སཾ་བྷ་ར་ཧཱུཾ།
དཔལ་ལྷ་མོའི་ཕྱག་རྒྱ་གཟུང་བར་བྱའོ།། 
ཨོྃ་དཾ་ཥྚི་ནི་སཾ་ཧཱུྃ།
དུང་ཅན་མའི་བསྡིགས་པའི་ཕྱག་རྒྱའོ།། 
ཨོྃ་ཨཱ་ག་མ་ཡ་དྲཱི་ར་མུ་ཙྪ་ད་ཏཱ་ཧཱ་སྟི་ནི་ཧཱུྃ།
ཕོ་ཉ་མོའི་ཕྱག་རྒྱ་བཅིང་བར་བྱའོ།། 
ཨོྃ་སམནྟ་ཨ་ཀ་རི་བི་པཱུ་ར་ཎི་ཏ་ག་ཏ་ཀ་ཧཱུྃ་ཧཱུྃ་ཕཊ།
དཀྱིལ་འཁོར་ན་གནས་པ་ཐམས་ཅད་ཀྱི་ཕྱག་རྒྱའོ།། 
སྤྱན་དྲང་བའི་ཕྱག་རྒྱ་གཟུང་བར་བྱའོ།། 
ཨོྃ་ས་ར་ས་ར་བི་ས་ར་ཧཱུྃ་ཧཱུྃ།
པདྨའི་ཕྱག་རྒྱའོ།། 
ཕྱག་རྒྱ་རྒྱས་པའི་ལེའུ་སྟེ་ཆོ་ག་བཞི་པའོ།།།། 
དེ་ནས་དོན་ཀུན་སྒྲུབ་པའི་སྐུ་གཟུགས་ཀྱི་ཆོ་ག་བཤད་པར་བྱ་སྟེ།
རས་ཁ་ཚར་མ་བཅད་པ།
སྐྲ་མེད་པ།
ཁྲུ་གང་བའམ།
ཁྲུ་དོ་གྲུ་བཞི་ལྷམ་པ་ལ་རི་མོ་མཁན་སྨྱུང་བ་བྱས་པས་སྣོད་སར་བར་ཚོན་སྦྱིན་མེད་པས་བཅོམ་ལྡན་འདས་རྒྱན་ཐམས་ཅད་ཀྱིས་བརྒྱན་པ།
པདྨའི་སྟེང་ན་ཆོས་འཆད་ཅིང་བཞུགས་པ།
ཁང་པ་བརྩེགས་མས་ཡོངས་སུ་བསྐོར་བ་བྲི་བར་བྱའོ།། 
གཡས་སུ་ལག་ན་རྡོ་རྗེ་ལག་པ་བཅུ་གཉིས་པ་སྟོན་ཀའི་འདམ་བུ་མདའ་རྒྱུ་ལྟ་བུའི་མདོག་ཅན།
ལག་པ་ན་མཚོན་ཆ་སྣ་ཚོགས་ཐོགས་པ།
གདོང་བཞི་པ་བྱ་སྟེ།
གདོང་དང་པོ་ནི་ཞི་བའོ།། 
གཉིས་པ་ནི་ཁྲོ་བོའོ།། 
གསུམ་པ་ནི་མཆེ་བ་གཙིགས་པའོ།། 
བཞི་པ་ནི་གདོང་ཁྲོ་གཉེར་ཅན་གྱེན་དུ་ལྟ་བ་སྟེ།
རལ་པའི་ཐོར་ཚུགས་ཀྱིས་བཞག་པ།
རྒྱན་ཐམས་ཅད་ཀྱིས་བརྒྱན་པ།
པདྨའི་སྟེང་ན་སྐྱིལ་མོ་ཀྲུང་ཕྱེད་ཀྱིས་འདུག་པ་བྱའོ།། 
གཡོན་ཕྱོགས་སུ་ནི་བྱང་ཆུབ་སེམས་དཔའ་ནོར་བུ་རྡོ་རྗེ་ཞེས་བྱ་བ་གདོང་བཞི་པ་ལག་པ་བཅུ་དྲུག་པ་བྱ་སྟེ།
ལག་པ་གཡས་ན་ཡིད་བཞིན་གྱི་ནོར་བུ་ཐོགས་ནས་དེ་བཞིན་གཤེགས་པ་ལ་དབུལ་བ།
ལག་པ་གཡོན་ན་པདྨ་ཐོགས་པ།
ལག་པ་གཅིག་གིས་དབུགས་འབྱིན་པ།
ལག་པ་གཉིས་ནི་ཐལ་མོ་སྦྱར་བ་བྱའོ།། 
ལག་པ་གཞན་ནི་མཚོན་ཆ་སྣ་ཚོགས་ཐོགས་པ་བྱ་སྟེ།
རྩེ་གསུམ་པ་དང་།
འཁོར་ལོ་དང་།
རྡོ་རྗེ་དང་།
རལ་གྲི་དང་།
མེ་ཏོག་གི་ཕུར་མ་དང་།
བགྲང་ཕྲེང་དང་།
རིལ་བ་སྤྱིའུ་བླུགས་དང་།
རལ་གྲི་དང་།
གླེགས་བམ་དང་།
མཆོད་རྟེན་དང་།
རི་རབ་བོ།
གདོང་དང་པོ་ནི་ཞི་བའོ།། 
གདོང་གཡས་པ་ནི་ནག་པོ་ཆེན་པོ་དང་འདྲ་བའོ།། 
གདོང་གཡོན་པ་ནི་མིའི་སེང་གེའི་དབྱིབས།
ཤིང་པ་ལ་ཤའི་ཁ་དོག་ལྟ་བུའོ།། 
གདོང་གོང་མ་ནི་བཞིན་བསྒྱུར་བ་པདྨའི་སྟན་ལ་སྐྱིལ་མོ་ཀྲུང་ཕྱེད་ཀྱིས་འདུག་པ་བྱའོ།། 
དེའི་འོག་ཏུ་དུང་ཅན་མ་བྲི་སྟེ།
ལག་པ་བརྒྱད་པ་པུས་མོ་བཙུགས་ནས་བཅོམ་ལྡན་འདས་ལ་མཆོད་པའི་ལས་ལ་མངོན་པར་བརྩོན་པ་བྱའོ།། 
ལག་ན་རྡོ་རྗེའི་འོག་ཏུ་དཔལ་ལྷ་མོ་ཆེན་མོ་པུས་མོ་བཙུགས་ནས་ནོར་བུ་རིན་པོ་ཆེ་སྣ་ཚོགས་ཀྱི་སྣོད་བཅོམ་ལྡན་འདས་དེ་བཞིན་གཤེགས་པ་ལ་དབུལ་བ་བྱའོ།། 
དཔལ་ལྷ་མོ་ཆེན་མོའི་རྒྱབ་ཏུ་ཕོ་ཉ་མོ་བཞིན་འཛུམ་པ་ལག་པ་བཞི་པ།
རྒྱན་སྣ་ཚོགས་ཀྱིས་བརྒྱན་པ།
མཚོན་ཆ་སྣ་ཚོགས་འཛིན་པ་བྱའོ།། 
དུང་ཅན་མའི་རྒྱབ་ཏུ་མེ་ཏོག་སོ་གོས་དཀར་པོ་གྱོན་པ།
མེ་ཏོག་ཐོགས་ནས་བཅོམ་ལྡན་འདས་ལ་གྱེན་དུ་བལྟ་བ་བྱའོ།། 
སངས་རྒྱས་བཅོམ་ལྡན་འདས་ཀྱི་སྤྱན་སྔར་རིན་པོ་ཆེ་སྣ་བདུན་གྱི་ཁ་དོག་ཅན་གྱི་པདྨ་འདབ་མ་བརྒྱད་པ།
སྡོང་བུ་ནི་བཻ་ཌཱུརྱ།
སྙིང་པོ་ནི་གསེར་ལས་བྱས་པ་བྱའོ།། 
དེའི་སྟེང་དུ་འཛམ་བུ་ཆུ་བོའི་གསེར་གྱི་འཁོར་ལོ་ཤིན་ཏུ་རྣམ་པར་ཕྱེ་བ་ལྟེ་བ་དང་བཅས་པ།
ཀུན་ནས་འབར་བ།
ཤིན་ཏུ་རྣམ་པར་བཀྲ་བ་བྲི་བར་བྱའོ།། 
པདྨ་དེའི་དྲུང་དུ་རྒྱལ་པོ་ཆེན་པོ་བཞི་ཡ་ལད་དང་།
གོ་ཆ་དང་ཚེམ་ཚེམ་བགོས་པ།
རྒྱན་ཐམས་ཅད་ཀྱིས་བརྒྱན་པ་བྲི་བར་བྱའོ།། 
པདྨ་དེའི་དྲུང་དུ་རྫིང་བུ་རིན་པོ་ཆེ་སྣ་ཚོགས་ཀྱིས་བརྒྱན་པ་བྱའོ།། 
རྫིང་དེའི་འགྲམ་དུ་རིག་པ་འཛིན་པ།
ལག་པ་ན་པོག་ཕོར་དང་།
མེ་ཏོག་གི་མགོ་ལྕོགས་ཐོགས་ལ་ལག་པ་ཅིག་ཤོས་ན་བགྲང་ཕྲེང་ཐོགས་ཏེ།
པུས་མོ་བཙུགས་ནས་དེ་བཞིན་གཤེགས་པ་ལ་གྱེན་དུ་བལྟ་བ་བྱའོ།། 
ཁང་པ་བརྩེགས་མའི་གན་དུ་ཚངས་པ་དང་།
ཁྱབ་འཇུག་དང་།
དབང་ཕྱུག་ཆེན་པོ་ལ་སོགས་པ་ནམ་མཁའི་དཀྱིལ་ན་བཅོམ་ལྡན་འདས་ལ་མེ་ཏོག་སྣ་ཚོགས་ཀྱིས་མཆོད་པ་བྱེད་པ་བྱའོ།། 
དེ་ལ་སོགས་པ་སྐུ་གཟུགས་ཀྱི་ཆོ་ག་རྣམས་བྱའོ།། 
དེ་ནས་རིག་པ་འཛིན་པས་གོས་དཀར་པོ་བགོས་ཏེ།
ཟས་དཀར་གསུམ་ཟབས་ཚེས་བརྒྱད་ནས་ཚེས་བཅྭ་ལྔ་ཉའི་བར་དུ་སྐུ་གཟུགས་ཀྱི་མདུན་དུ་བཟླས་བརྗོད་འབུམ་ཚང་བར་བྱའོ།། 
དེ་ནས་སྐུ་གཟུགས་འགུལ་ཞིང་བདག་ཉིད་འབར་བར་མཐོང་བར་འགྱུར།
སྒྲིབ་པ་མེད་པའི་མིག་ཐོབ་པར་འགྱུར།
ནོར་བུ་རྣམ་དག་སྤྱོད་པ་ཞེས་བྱ་བའི་ཏིང་ངེ་འཛིན་ཐོབ་པར་འགྱུར།
རིག་འཛིན་ཐམས་ཅད་ཀྱི་འཁོར་ལོས་སྒྱུར་བར་འགྱུར།
དེ་བཞིན་གཤེགས་པ་ཐམས་ཅད་མཐོང་བར་འགྱུར།
བཟླས་བརྗོད་བྱས་པ་ཙམ་གྱི་མོད་ལ་དམྱལ་བ་དང་།
དུད་འགྲོའི་སྐྱེ་གནས་ལས་ཐར་བར་འགྱུར།
འདོད་ཆགས་དང་།
ཞེ་སྡང་དང་།
གཏི་མུག་ལ་སོགས་པ་ཐམས་ཅད་སྤངས་པར་འགྱུར་རོ།། 
སེར་སྣའི་དྲི་མ་དང་བྲལ་བར་འགྱུར།
བསོད་ནམས་ཐམས་ཅད་དང་ལྡན་པར་འགྱུར།
བདེ་བ་ཐམས་ཅད་དང་ལྡན་པར་འགྱུར།
དགེ་བའི་རྩ་བ་ཐམས་ཅད་ཡང་དག་པར་གཟུང་བར་འགྱུར།
དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་དབུགས་འབྱིན་པར་འགྱུར།
ལྷ་ཐམས་ཅད་ཀྱིས་ཡང་དག་པར་གཟུང་བར་འགྱུར།
གནོད་སྦྱིན་དང་།
སྲིན་པོ་དང་།
ཡི་དགས་དང་།
ཤ་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་ཐམས་ཅད་ཀྱིས་ཀྱང་བསྲུང་བར་འགྱུར།
རྒྱལ་པོའི་ཕོ་བྲང་ཐམས་ཅད་དུ་མཆོད་པའི་འོས་སུ་འགྱུར།
འཇིག་རྟེན་ཐམས་ཅད་ལ་དབང་བསྐུར་བར་འགྱུར།
ཡོན་ཏན་དང་ཕ་རོལ་ཏུ་ཕྱིན་པ་ཐམས་ཅད་ཡོངས་སུ་གཟུང་བར་འགྱུར།
དེ་ལ་སོགས་པ་ཡོན་ཏན་གྱི་ཁྱད་པར་ཐོབ་པར་འགྱུར།
མཐོང་བ་ཙམ་མམ།
བཟླས་བརྗོད་བྱས་པ་ཙམ་མམ།
བཀླགས་པ་ཙམ་གྱིས་ཡོན་ཏན་དང་།
ཕན་ཡོན་འདི་དག་ཡོངས་སུ་གཟུང་བར་འགྱུར་ན་ཆོ་ག་ལྷག་པར་མང་དུ་བྱེད་པ་ལྟ་སྨོས་ཀྱང་ཅི་དགོས།
གང་ཞིག་ཀློག་པར་བྱེད་པ་དང་།
འདོན་པར་བྱེད་པ་དང་།
བཟླས་བརྗོད་ལ་མངོན་པར་བརྩོན་པར་བྱེད་པ་དང་།
སྒྲུབ་པར་བྱེད་པ་དང་།
ཕྱག་རྒྱའི་ཚོགས་སྒྲུབ་པར་བྱེད་པ་དང་།
རིག་སྔགས་སྒྲུབ་པར་བྱེད་པ་དང་།
རས་ཟུང་སྒྲུབ་པར་བྱེད་པའི་སེམས་ཅན་དེ་ནི་དེ་བཞིན་གཤེགས་པ་ཁོ་ནར་བརྗོད་པར་བྱ་སྟེ།
མཆོད་པའི་འོས་སུ་འགྱུར།
ལྷ་དང་།
མི་དང་།
ལྷ་མ་ཡིན་དུ་བཅས་པའི་འཇིག་རྟེན་གྱིས་ཕྱག་བྱ་བའི་འོས་སུ་འགྱུར་རོ།། 
སེམས་ཅན་དེ་ནི་དེ་བཞིན་གཤེགས་པ་དང་མཚུངས་པར་བལྟ་བར་བྱ།
ཤེས་པར་བྱ།
དེ་བཞིན་གཤེགས་པ་ཐམས་ཅད་ཀྱིས་ལུང་བསྟན་པ་གནང་བས་སེམས་ཅན་དེ་ནི་ཕྱིར་མི་ལྡོག་པར་གྱུར་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་གསལ་བར་ལུང་བསྟན་པ་ཡིན་ནོ།། 
ཕྱིན་ཅད་མའི་མངལ་དུ་སྐྱེ་བར་མི་འགྱུར།
འཇིག་རྟེན་གྱི་ཁམས་གང་དང་གང་དུ་འགྲོ་བ་དེ་དང་དེར་པདྨ་ལས་རྫུས་ཏེ་སྐྱེ་བར་ཤེས་པར་བྱའོ།། 
ཕྱིན་ཅད་དེ་བཞིན་གཤེགས་པ་རྣམས་དང་འབྲལ་བར་མི་འགྱུར།
བྱང་ཆུབ་སེམས་དཔའ་དང་ཡང་འབྲལ་བར་མི་འགྱུར་ཏེ།
གང་དང་གང་དུ་སྐྱེས་པ་དེ་ཐམས་ཅད་དུ་དེ་བཞིན་གཤེགས་པ་དང་ཕྲད་པ་དང་།
བྱང་ཆུབ་སེམས་དཔའ་དང་ཕྲད་པར་འགྱུར་ཞིང་བྱང་ཆུབ་ཀྱི་སྙིང་པོའི་བར་དུ་མཐར་ཕྱིན་པར་འགྱུར་རོ།། 
སྐུ་གཟུགས་རྒྱས་པ་ཆེན་པོའི་ལེའུ་སྟེ་ཆོ་ག་ལྔ་པའོ།།།། 
དོན་ཀུན་གྲུབ་པར་བྱེད་པ་ཡི།། 
སྦྱིན་སྲེག་ཆོ་ག་བཤད་པར་བྱ།། 
སེམས་ཅན་ཀུན་གྱི་བདེ་ཐོབ་པ།། 
ཞི་བ་ཡི་ནི་ལས་བརྩམ་མོ།། 
རིག་པ་འཛིན་པས་གསང་བྱ་སྟེ།། 
ངེས་པར་ཚངས་པར་སྤྱོད་པ་ཡིས།། 
སེམས་ཅན་ཐམས་ཅད་ཡིད་དགའ་བའི།། 
དེ་ནས་སྦྱིན་སྲེག་དག་བྱའོ།། 
ཨོཾ་སྭ་ཧ་པ་ཏི་བྷུརྦྷུ་བ་ཧུྃ་ཧུྃ་ཕཊ་སྭཱ་ཧཱ།
སྔགས་འདིས་ཏིལ་དང་།
ཡུངས་ཀར་དང་།
མར་ལས་སྦྱིན་སྲེག་བྱས་ན་རིག་སྔགས་འཆང་ཐམས་ཅད་འགྲུབ་པར་འགྱུར་རོ།། 
བགེགས་དང་ལོག་འདྲེན་ཐམས་ཅད་ཚར་གཅད་པར་འགྱུར་རོ།། 
སྡིག་པ་ཐམས་ཅད་དང་།
གནོད་པ་ཐམས་ཅད་དང་།
ཕྱིར་རྒོལ་བ་དང་།
མི་མཛའ་བ་ཐམས་ཅད་རྨུགས་པར་བྱས་པར་འགྱུར།
རེངས་པར་བྱས་པར་འགྱུར།
རྨོངས་པར་བྱས་པར་འགྱུར།
རྨི་ལམ་ངན་པ་དང་།
ལྟས་ངན་པ་ཐམས་ཅད་མེད་པར་འགྱུར་རོ།། 
གུ་གུལ་དང་།
ཡུངས་ཀར་དང་མར་ལས་སྦྱིན་སྲེག་སྟོང་རྩ་བརྒྱད་བྱས་ན།
གདོན་ཐམས་ཅད་ཀྱི་ཀླད་པ་འགས་པར་འགྱུར།
འབྱུང་པོ་ཐམས་ཅད་ཀྱིས་གནོད་པ་བྱས་པ་ལས་ཡོངས་སུ་ཐར་བར་འགྱུར།
རིམས་ནད་ལ་སོགས་པ་ཐམས་ཅད་ཞི་བར་འགྱུར་རོ།། 
ནད་ཐམས་ཅད་དང་བྲལ་བར་འགྱུར་རོ།། 
མར་དང་ཡུངས་ཀར་ལས་སྦྱིན་སྲེག་སྟོང་རྩ་བརྒྱད་བྱས་ན།
ཡུལ་ཐོབ་པར་འགྱུར་རོ།། 
ས་བོན་བདུག་པ་དང་།
མར་ལས་སྦྱིན་སྲེག་སྟོང་རྩ་བརྒྱད་བྱས་ན།
བདུད་ལ་སོགས་པའི་གདུག་པས་འཇིགས་སྐྲག་པ་དང་།
ཕ་རོལ་གྱི་དམག་ཚོགས་ལ་སོགས་པ་འཇིག་པར་འགྱུར་རོ།། 
སྒྲོན་ཤིང་དང་མར་ལས་སྦྱིན་སྲེག་སྟོང་རྩ་བརྒྱད་བྱས་ན།
རྒྱལ་པོའི་བཙུན་མོའི་འཁོར་དང་བཅས་པ་དགའ་བར་འགྱུར་རོ།། 
ཅི་འདོད་པ་དེ་བྱེད་དོ།། 
གང་དང་གང་བསླངས་པ་དེ་དང་དེ་འཐོབ་བོ།། 
རི་ཁར་སྲ་རྩི་པོག་དང་།
ཡུངས་ཀར་དང་།
མར་ལས་སྦྱིན་སྲེག་བྱས་ན།
ལྷ་མ་ཡིན་གྱི་སྒོ་ཐམས་ཅད་འབྱེད་པར་འགྱུར།
རིག་འཛིན་གྱི་རྒྱལ་པོར་འགྱུར་རོ།། 
ཡུངས་ཀར་དང་།
ཏིལ་མར་དང་།
ནཱ་ག་གེ་སར་ལས་སྦྱིན་སྲེག་སྟོང་རྩ་བརྒྱད་བྱས་ན་ཀླུ་ཐམས་ཅད་དབང་དུ་འགྱུར་རོ།། 
ཅི་བསྒོ་བ་བྱེད་དོ།། 
དུས་སུ་ཆར་གྱི་རྒྱུན་འབེབས་པར་བྱེད་དོ།། 
ཕྱིན་ཅད་སེར་བའི་འཇིགས་པ་མི་འབྱུང་ངོ།། 
ཁ་ཟས་ལ་སྦྱིན་སྲེག་སྟོང་རྩ་བརྒྱད་བྱས་ན་འབྲུ་སྟོང་དུ་འཕེལ་ཞིང་མང་པོར་འགྱུར་རོ།། 
ལན་ཚྭ་ལ་སྦྱིན་སྲེག་སྟོང་རྩ་བརྒྱད་བྱས་ན་གནོད་སྦྱིན་མོ་ཐམས་ཅད་ལྷགས་ནས་རྗེ་བཙུན་སྲོག་དང་མ་དབྲལ་ཅིག་དང་།
བཀའ་ཅི་སྩལ་པ་དེ་བགྱིའོ་ཞེས་རྐང་པ་ལ་གཏུགས་པར་འགྱུར་རོ།། 
འབྲས་དང་མར་ལས་སྦྱིན་སྲེག་སྟོང་རྩ་བརྒྱད་བྱས་ན་དཔལ་ཆེན་པོ་ཐོབ་པར་འགྱུར་རོ།། 
ཉི་མ་ལ་ཁ་བལྟས་ཏེ་ན་ལེ་ཤམ་ལས་སྦྱིན་སྲེག་སྟོང་རྩ་བརྒྱད་བྱས་ན་དེ་ལ་ལྷ་ཐམས་ཅད་རྟག་ཏུ་རྒྱུན་མི་འཆད་པར་སྲུང་བ་དང་།
སྐྱོབ་པ་དང་།
སྦེད་པ་བྱེད་པར་འགྱུར་རོ།། 
དཔལ་ཐམས་ཅད་ཐོབ་པར་འགྱུར་རོ།། 
དཔལ་ལྷ་མོའི་མདུན་དུ་ཏིལ་དང་ཡུངས་ཀར་ལས་སྦྱིན་སྲེག་བྱས་ན་ནོར་མང་པོ་འཕེལ་བར་འགྱུར་རོ།། 
ཤིང་ཨརྒའི་ཡམ་སྲེག་ཤིང་དང་མར་ལས་སྦྱིན་སྲེག་བརྒྱ་རྩ་བརྒྱད་བྱས་ན།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐུལ་བར་འགྱུར་རོ།། 
སྡིག་པ་ཐམས་ཅད་དང་བྲལ་བར་འགྱུར།
འཇིག་རྟེན་དང་འཇིག་རྟེན་ལས་འདས་པའི་གསང་སྔགས་ཐམས་ཅད་མངོན་དུ་འགྱུར།
ནད་ཐམས་ཅད་དང་བྲལ་བར་འགྱུར།
དགྲ་ཐམས་ཅད་ལས་རྒྱལ་བར་འགྱུར།
འཇིག་རྟེན་གྱི་སྡུག་བསྔལ་ཐམས་ཅད་འབྱུང་བར་མི་འགྱུར་རོ།། 
རིག་སྔགས་འདིའི་མཐུས་བདེ་བ་ཐམས་ཅད་འགྲུབ་པར་འགྱུར་རོ།། 
རྨི་ལམ་ངན་པ་དང་།
ལྟས་ངན་པ་ཐམས་ཅད་མེད་པར་འགྱུར།
བྱད་ཐམས་ཅད་དང་།
བཅིངས་པ་ཐམས་ཅད་དང་།
གནོད་པ་ཐམས་ཅད་ནམ་ཡང་འབྱུང་བར་མི་འགྱུར་རོ།། 
དེ་ལ་སོགས་ཏེ་སྦྱིན་སྲེག་གི་ལས་རྣམས་ཀྱིས་མཆོག་ཏུ་ཞི་བར་བྱེད་དོ།། 
བདེ་བ་རབ་ཏུ་སྦྱིན་པར་བྱེད་དོ།། 
ནོར་ཐོབ་པར་བྱེད།
དོན་འགྲུབ་པར་བྱེད་ཅིང་ལྟ་བ་ངན་པར་ལྟུང་བའི་སེམས་ཅན་ཐམས་ཅད་ཉམས་པར་བྱེད་དོ།། 
སྦྱིན་སྲེག་གྲུབ་པ་རྒྱས་པའི་ལེའུ་སྟེ་ཆོ་ག་དྲུག་པའོ།།།། 
དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ལག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་འདི་ནི་ཆོ་ག་ཞི་བ་མོའི་རྒྱལ་པོ་ཡིན།
འདི་ནི་ཡོན་ཏན་ཁྱད་པར་ཆེན་པོ་ཅན་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་སངས་རྒྱས་ཐམས་ཅད་བསྐྱེད་པའི་ཡུམ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་ཆོས་འཁོར་ལོ་བསྐོར་བ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སྙིང་པོར་གཤེགས་པ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་རྒྱལ་མཚན་འཛུགས་པ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དུང་རབ་ཏུ་འབུད་པ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་གདན་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་བདུད་ཐམས་ཅད་ཕམ་པར་བྱེད་ཅིང་འཇོམས་པར་བྱེད་པ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པ་ཡིན།
ལག་ན་རྡོ་རྗེ་འདི་ནི་འཛམ་བུའི་གླིང་གི་སེམས་ཅན་ཐམས་ཅད་ཀྱི་ཉོན་མོངས་པ་འདུལ་བ་ཡིན།
འདི་ནི་དེ་བཞིན་གཤེགས་པ་ཐམས་ཅད་ཀྱི་སྡིག་པ་འཇིག་པ་ཡིན།
འདི་ནི་འཛམ་བུའི་གླིང་གི་སེམས་ཅན་ཐམས་ཅད་ཀྱི་དམྱལ་བ་ཐམས་ཅད་སྐེམས་པ་ཡིན།
ཡི་དགས་ཀྱི་འཇིག་རྟེན་ཟློག་པ་ཡིན།
དུད་འགྲོའི་སྐྱེ་གནས་ལས་ཐར་བར་བྱེད་པ་ཡིན་ནོ།། 
འདི་ནི་འཛམ་བུའི་གླིང་གི་སེམས་ཅན་ཐམས་ཅད་ཀྱི་སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པ་རྣམས་སྐེམས་པར་བྱེད་པ་ཡིན་ནོ།། 
ལག་ན་རྡོ་རྗེ་འོན་ཀྱང་བསོད་ནམས་ཀྱི་ཕུང་པོ་འབྱུང་བ་ལྷའི་མིག་གིས་བལྟ་བའམ།
དེ་བཞིན་གཤེགས་པའི་ཐུགས་ཀྱིས་ཀྱང་བརྗོད་ཀྱིས་མི་ལང་སྟེ།
ཡོན་ཏན་གྱི་ཁྱད་པར་དེ་ལྟར་རྒྱ་ཆེ་ཞིང་།
དེ་ལྟར་ཟབ་པ།
ར་བ་མཆོག་གྱ་ནོམ་པ་ལ་སོགས་པ་དེ་ལྟར་གོང་ནས་གོང་དུ་རྣམ་པར་འཕྲུལ་པ་ཆེན་པོའི་ཁྱད་པར་དུ་འཕགས་པ་ཡིན་ནོ།། 
ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བའི་གཟུངས་ཀྱི་ཆོ་ག་ཞིབ་མོའི་རྒྱལ་པོ་འདི་ནི།
སེམས་ཅན་སྐལ་བ་ཆུང་བ་རྣམས་ཀྱི་ལག་ཏུ་འོང་བར་མི་འགྱུར་ཏེ།
ཐོས་པར་མི་འགྱུར།
བསྙེན་བཀུར་བྱེད་པར་མི་འགྱུར།
འཆང་བར་མི་འགྱུར་རོ།། 
གང་གིས་གང་གཱའི་ཀླུང་གི་བྱེ་མ་དང་མཉམ་པའི་དེ་བཞིན་གཤེགས་པ་རྣམས་མ་མཐོང་བ་དེའི་ལག་ཏུ་མཆོག་ཏུ་གསང་བ་འདི་འོང་བའམ།
ཉན་པའམ།
བསྙེན་བཀུར་བྱེད་པའམ།
འཛིན་པར་ལྟ་ག་ལ་འགྱུར།
ལག་ན་རྡོ་རྗེ་དེ་བཞིན་གཤེགས་པའི་གསང་བ་འདི་ནི་ཤིན་ཏུ་གཏིང་དཔག་དཀའ་སྟེ།
ལག་ན་རྡོ་རྗེ་གང་གིས་སངས་རྒྱས་བཅོམ་ལྡན་འདས་ཆུ་བོ་གང་གཱའི་ཀླུང་བྱེ་བ་ཁྲག་ཁྲིག་བརྒྱ་སྟོང་གི་བྱེ་མ་དང་མཉམ་པ་རྣམས་ལ།
བསྐལ་པ་བརྒྱ་སྟོང་དུ་བདེ་བའི་ཡོ་བྱད་ན་བཟའ་དང་།
བསོད་སྙོམས་དང་།
གཟིམས་ཆ་དང་།
སྙུན་དཔྱད་ཀྱི་རྐྱེན་སྨན་གྱི་ཡོ་བྱད་དང་།
བཟའ་བ་དང་།
བཅའ་བ་དང་།
ཞལ་ཟས་དང་།
བཏུང་བ་དང་།
བཅིབས་པ་དང་།
ཕོ་བྲང་རྣམས་དེ་བཞིན་གཤེགས་པ་རྣམས་ལ།
ཉི་མ་རེ་རེ་འབུལ་ཞིང་།
དེ་བཞིན་དུ་མེ་ཏོག་དང་།
བདུག་པ་དང་།
དྲི་དང་།
ཕྲེང་བ་དང་།
བྱུག་པ་དང་།
གདུགས་དང་།
རྒྱལ་མཚན་དང་།
བ་དན་གྱིས་དེ་ལྟར་དེ་བཞིན་གཤེགས་པ་ཐམས་ཅད་ལ་མཆོད་པ་བྱེད་པ་དང་།
གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བྱུར་བུར་བཀང་སྟེ།
ཉི་མ་རེ་རེ་སངས་རྒྱས་ཐམས་ཅད་ལ་དབུལ་བ་ནི།
བསོད་ནམས་ཀྱི་ཕུང་པོ་ཆེན་པོ་བསྐྱེད་པ་མ་ཡིན་གྱི།
ལག་ན་རྡོ་རྗེ་གང་གིས་དེ་བཞིན་གཤེགས་པའི་གསང་བ་འདི་ལན་ཅིག་བཟླས་བརྗོད་བྱས་ན།
བསོད་ནམས་ཀྱི་ཕུང་པོ་ཆེན་པོ་དང་ལྡན་པར་འགྱུར་ཏེ།
དེ་བཞིན་གཤེགས་པ་ཐམས་ཅད་ཀྱིས་ཀྱང་བརྗོད་ཀྱིས་མི་ལང་ངོ།། 
གང་གིས་དེ་བཞིན་གཤེགས་པའི་གསང་བའི་གཟུངས་ཀྱི་རྒྱལ་པོ་འདི་ལན་ཅིག་དྲན་པར་གྱུར་ན།
དེ་གོང་དུ་བཤད་པའི་ཡོན་ཏན་གྱི་ཁྱད་པར་ཡོངས་སུ་བསྒྲགས་པས།
དེ་བཞིན་གཤེགས་པ་ཐམས་ཅད་མཆོད་པར་འགྱུར།
མཁོ་བའི་ཡོ་བྱད་ཁྱད་པར་དུ་འཕགས་པ་ཇི་ལྟ་བ་ཐམས་ཅད་ཀྱིས་དེ་བཞིན་གཤེགས་པའི་གསང་བ་རྣམས་ལ།
དེ་ལྟར་ཉིན་གཅིག་བཞིན་མཆོད་པར་འགྱུར་རོ།། 
དེ་ནས་འཁོར་འདུས་པ་དེ་དག་ཐམས་ཅད་དང་།
ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་ཐམས་ཅད་ཀྱིས་ཨ་ལ་ལ་ཞེས་ཅ་ཅོ་དང་།
ག་ཞའི་སྒྲ་ཆེར་བཏོན་ནས།
བཅོམ་ལྡན་འདས་ཀྱི་ཞབས་ལ་གཏུགས་ཏེ།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
ཀྱེ་མའོ་སངས་རྒྱས་འབྱུང་བ་དང་མཚུངས་པར་མཆོག་ཏུ་རྙེད་པར་དཀའ་བ་གསང་བ་དམ་པའི་སྙིང་པོ་འཛམ་བུའི་གླིང་དུ་བཞག་ལགས་སོ།། 
དེ་ནས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཤཱཀྱ་ཐུབ་པ་ལ།
ལེགས་སོ་ཞེས་བྱ་བ་བྱིན་ནས།
རང་རང་གི་སངས་རྒྱས་ཀྱི་ཞིང་རྣམས་སུ་གཤེགས་སོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ཡང་རྫུ་འཕྲུལ་གྱི་ཆོ་འཕྲུལ་ཆེན་པོས་མི་མཇེད་ཀྱི་འཇིག་རྟེན་གྱི་ཁམས་སུ་གཤེགས་སོ།། 
འཕགས་པ་ནོར་བུ་ཆེན་པོ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པ་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོའི་ལེའུ་སྟེ་བདུན་པ་རྫོགས་སྷོ།།།། 
རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་དང་།
ལོ་ཙྪ་བ་བནྡེ་དཔལ་གྱི་ལྷུན་པོས་བསྒྱུར་ཞིང་།
སླད་ནས་རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་དང་།
ཞུ་ཆེན་གྱི་ལོཙྪ་བ་བནྡེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།།
