༄༅༅།། རྒྱ་གར་སྐད་དུ།
ཤྲཱི་ཙནྡྲ་མཱ་ལ་ཏནྟྲ་རཱ་ཛ།
བོད་སྐད་དུ།
དཔལ་ཟླ་བའི་ཕྲེང་བའི་རྒྱུད་ཀྱི་རྒྱལ་པོ།
དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ།
ཀྱེ་ཧོ་མགོན་པོ་རྡོ་རྗེ་ཅན།། 
སྒྲོན་མ་ཉི་ཤུ་རྩ་བཞི་ཡི།། 
ངེས་པ་གང་ལགས་ཚད་གང་ལགས།། 
རང་བཞིན་གྲུབ་པ་ཇི་ལྟར་ལགས།། 
མགོན་པོས་བདག་ལ་བཤད་དུ་གསོལ།། 
བཅོམ་ལྡན་འདས་ཀྱིས་བཀའ་སྩལ་པ།། 
རང་བཞིན་གྲུབ་པ་སྒྲུབ་འདོད་པ།། 
བླ་མའི་བཀའ་དྲིན་ལེགས་མནོས་ཏེ།། 
དུར་ཁྲོད་ལ་སོགས་ས་ཕྱོགས་སུ།། 
བར་ཆད་གསུམ་མེད་ཡོན་ཏན་ལྡན།། 
བརྟགས་པ་ལས་དང་པོ་ཡི་གནས།། 
གང་ཟག་མཆོག་ལ་བརྟག་ཏུ་མེད།། 
ཡོན་ཏན་ལྡན་པའི་སར་འདུག་སྟེ།། 
བླ་མེད་སེམས་གཟུང་རྣལ་འབྱོར་པས།། 
སྒོ་གསུམ་དལ་བའི་ཚད་བརྟག་སྟེ།། 
བཅིང་བ་གསུམ་ནི་ངེས་བསྒོམས་པས།། 
སྐྱེ་བ་གཅིག་གིས་གྲུབ་པར་ངེས།། 
དབུགས་བཅིང་ཀུན་རྫོབ་སྣ་རྩེ་ཡིན།། 
ཡིད་བཅིངས་སོར་བཞི་ནམ་མཁའི་ཁམས།། 
སེམས་བཅིངས་རང་རིག་བསམ་མི་ཁྱབ།། 
རྒྱུ་རྐྱེན་ལས་ནི་སྣ་ཚོགས་ལས།། 
སེམས་ཅན་མོས་པ་སྣ་ཚོགས་འབྱུང་།། 
དེ་དག་བཅིངས་གསུམ་དག་པ་ཡིས།། 
སེམས་ཅན་བཅིངས་ལས་ངེས་པར་གྲོལ།། 
བླ་མའི་ཞལ་ནས་ཤེས་པར་བྱ།། 
འདུ་ཤེས་གསུམ་གྱི་ཆ་ལས་གྲོལ།། 
ཐིག་ལེ་ཆ་གསུམ་ཕྲ་མོ་ནི།། 
ཡན་ལག་ལྔ་ལྡན་འབྱུང་བའི་རིམ།། 
སྒྲ་དང་རང་རིག་རེ་རེར་སྣང་།། 
སྟོང་ཉིད་ཐབས་དང་ཤེས་རབ་ཚུལ།། 
ས་དང་ལམ་སོགས་རིམ་པ་ཀུན།། 
རང་བཞིན་གྱིས་གནས་མཁས་པས་སྦྱར།། 
དེ་ནས་སྒྲོན་མའི་ཚད་བསྟན་ཏེ།། 
ཚད་ནི་སྤྱི་དང་བྱེ་བྲག་སྟེ།། 
བརྒྱ་ཕྲག་གཉིས་དང་བཅུ་གཉིས་དང་།། 
ཡི་གེ་གསུམ་ལས་ངེས་འབྱུང་བ།། 
གསང་བ་གཅོད་པའི་རྒྱུད་ཀྱི་ཚད།། 
བརྒྱ་ཕྲག་གཅིག་དང་སུམ་ཅུ་ལྔ།། 
ཡི་གེ་བཅུ་དགུ་ལས་བྱུང་བ།། 
རིན་ཆེན་ཕྲེང་བའི་ངེས་པའི་ཚད།། 
བརྒྱ་ཕྲག་གཅིག་དང་སུམ་ཅུ་བཞི།། 
མི་འགྱུར་བཅུ་གསུམ་ལས་བྱུང་བ།། 
སྐུ་གསུང་ཐུགས་ཀྱི་སྒྲོན་མའོ།། 
བརྒྱད་ཅུ་རྩ་ལྔར་ཡི་གེ་བཞིས།། 
མ་ཚང་པ་ལས་གང་འགྱུར་བ།། 
གསང་བ་བསམ་གྱིས་མི་ཁྱབ་པའོ།། 
བརྒྱད་ཅུ་རྩ་གཉིས་ཡི་གེ་གཅིག།
རིན་ཆེན་འབར་བའི་ལྡང་ཚད་དོ།། 
སུམ་ཅུ་རྩ་གཅིག་ཡི་གེ་ནི།། 
ཉི་ཤུ་རྩ་གཉིས་ལས་བྱུང་བ།། 
ནམ་མཁའ་མཉམ་པའི་ཚད་ཡིན་ནོ།། 
དྲུག་ཅུ་རྩ་དྲུག་ཡི་གེ་དྲུག།
དམ་ཚིག་ཆེན་པོའི་རྒྱུད་ཀྱི་ཚད།། 
དྲུག་ཅུ་ཡི་གེ་ཉི་ཤུ་གཅིག།
གསང་བ་རྡོ་རྗེར་རབ་ཏུ་གྲགས།། 
དྲུག་ཅུ་རྩ་གཉིས་མི་འགྱུར་བ།། 
བཅུ་དྲུག་སྟོབས་པོ་ཆེ་ཡི་ཚད།། 
བཞི་བཅུ་རྩ་གཅིག་ཡི་གེ་ལྔ།། 
ནམ་མཁའ་ཆེན་པོའི་ཚད་ཡིན་ནོ།། 
དྲུག་ཅུ་རྩ་དྲུག་ཡི་གེ་དྲུག།
ཡེ་ཤེས་འབར་བའི་ལྡང་ཚད་དོ།། 
སུམ་ཅུ་རྩ་དྲུག་ཡི་གེ་དགུ།། 
ཡེ་ཤེས་ཕྲེང་བའི་ཚད་ཡིན་ནོ།། 
སུམ་ཅུ་རྩ་བཞི་ཉི་ཤུ་བཞི།། 
མཁའ་འགྲོ་གསང་བའི་ཚད་ཡིན་ནོ།། 
སུམ་ཅུ་རྩ་བཞི་བཅུ་བཞི་དག།
མེ་ཡི་ཕྲེང་བའི་ཚད་ཡིན་ནོ།། 
ཉི་ཤུ་རྩ་གཉིས་བཅྭ་བརྒྱད་དག།
ཡེ་ཤེས་རྒྱལ་པོའི་ལྡང་ཚད་དོ།། 
བདུན་ཅུ་རྩ་བརྒྱད་རྐང་པ་ཕྱེད།། 
ཆགས་པའི་རྒྱལ་པོའི་ཚད་ཡིན་ནོ།། 
ཚིགས་སུ་བཅད་པ་ཉི་ཤུ་ལྔ།། 
ཡེ་ཤེས་བསམ་པའི་ལྡང་ཚད་དོ།། 
དགུ་བཅུ་གོ་བརྒྱད་ལས་བྱུང་བ།། 
ཡེ་ཤེས་གསང་བའི་ཚད་ཡིན་ནོ།། 
ཉི་ཤུ་ཐམས་པ་གང་ཡིན་པ།། 
གསང་བ་རྡོ་རྗེ་རྒྱལ་པོའི་ཚད།། 
བརྒྱ་དང་ཉི་ཤུ་རྩ་གཉིས་ནི།། 
རྡོ་རྗེ་རྒྱལ་པོ་ར་ལིའི་ཚད།། 
ལྔ་བཅུ་རྩ་གསུམ་ཡི་གེ་བཅུ།། 
དུར་ཁྲོད་རྒྱན་གྱི་ལྡང་ཚད་དོ།། 
སུམ་ཅུ་རྩ་གསུམ་ཡི་གེ་ནི།། 
བཅུ་དྲུག་མཁའ་འགྲོ་མ་སྡོམ་ཚད།། 
ལྔ་བཅུ་ཡི་གེ་བཅྭ་ལྔ་ལས།། 
བྱུང་བ་གསང་བ་བདུད་རྩིའི་རྒྱལ།། 
བཞི་བཅུ་ཡི་གེ་ཉི་ཤུ་བཞི།། 
ཉི་མའི་འཁོར་ལོའི་གཞུང་ཚད་དོ།། 
སུམ་ཅུ་ཡི་གེ་བཅུ་དྲུག་ལས།། 
བྱུང་བ་ཟླ་བའི་ཕྲེང་ཚད་དོ།། 
དེ་ནས་ངེས་པར་བཤད་བྱ་སྟེ།། 
གསང་བའི་འཁོར་ལོ་གང་སྟོན་པ།། 
གསང་བའི་རྡོ་རྗེའི་དམ་ཚིག་དག།
སྟོན་པ་དམ་ཚིག་ཆེན་པོར་ངེས།། 
དགྲ་དྲུག་སྟོན་པ་སྟོབས་པོ་ཆེ།། 
དབང་བཞི་དགག་སྒྲུབ་གསང་བ་གཅོད།། 
རང་རིག་དེ་སྟོན་བསམ་མི་ཁྱབ།། 
ཡི་གེ་གསུམ་སྟོན་རིན་ཆེན་འབར།། 
སྒོ་གསུམ་ལམ་སྟོན་ནམ་མཁའ་མཉམ།། 
བཅོམ་ལྡན་ལ་སོགས་ཐེ་ཙོམ་མེད།། 
སྟོན་པ་ནམ་མཁའ་ཆེན་པོ་སྟེ།། 
དབང་བཞིའི་དེ་ཉིད་གང་སྟོན་པ།། 
ཡེ་ཤེས་གསང་བའི་རྒྱུད་དུ་ངེས།། 
ལྟ་སྤྱོད་རྨད་དུ་གང་བྱུང་བ།། 
སྟོན་པ་ཡེ་ཤེས་ཕྲེང་བར་ངེས།། 
གླེང་བསླང་རྣམ་པ་ལྔ་ཡི་དོན།། 
སྟོན་པ་མཁའ་འགྲོ་གསང་བའི་རྒྱུད།། 
ཧེ་རུ་ཀ་དཔལ་གང་སྟོན་པ།། 
མེ་ཡི་ཕྲེང་བའི་རྒྱུད་དུ་གྲགས།། 
དབང་གསུམ་དོན་ནི་གང་སྟོན་པ།། 
སྐུ་གསུང་ཐུགས་ཀྱི་ར་ལིར་ངེས།། 
སྣོད་བཅུད་རིན་ཆེན་སྟོན་བྱེད་པ།། 
རིན་ཆེན་ཕྲེང་བའི་ར་ལིར་ངེས།། 
ལྷན་ཅིག་སྐྱེས་སྟོན་ཡེ་ཤེས་བསམ།། 
རྡོ་རྗེ་རྙོག་པ་མེད་པའོ།། 
ལྷ་ཡི་དེ་ཉིད་གང་སྟོན་པ།། 
ཆགས་པའི་རྒྱལ་པོའི་ར་ལིར་ངེས།། 
ངེས་པ་ལྔ་སྟོན་རྡོ་རྗེ་རྒྱལ།། 
རི་གི་ཨཱ་ར་ལི་ཞེས་གྲགས།། 
དུར་ཁྲོད་བརྒྱད་སྟོན་དུར་ཁྲོད་རྒྱན།། 
དམ་ཚིག་སྡོམ་པ་མཁའ་འགྲོ་གསུམ།། 
སྟོན་པ་མཁའ་འགྲོ་སྡོམ་པའོ།། 
དཀྱིལ་འཁོར་ལ་སོགས་དྲུག་སྟོན་པ།། 
གསང་བ་བདུད་རྩིའི་རྒྱལ་པོའོ།། 
འཁྲུལ་པ་འཁྲུལ་གཞི་དེ་བསད་པ།། 
གསུམ་སྟོན་ཡེ་ཤེས་རྒྱལ་པོའི་རྒྱུད།། 
མ་སྤངས་ངེས་སྟོན་ཉི་འཁོར་ལོ།། 
ཚད་ངེས་བསྒྲུབ་གསུམ་སྟོན་ཟླ་ཕྲེང་།། 
རྒྱུད་སོགས་ལྔ་སྟོན་ཡེ་ཤེས་འབར།། 
དེ་ནས་འཁོར་ཐམས་ཅད་དགའ་ནས་རྒྱུད་ཐམས་ཅད་ཀྱི་དོན་ལ་ཡི་རངས་པར་གྱུར་ཏོ།། 
དཔལ་ཟླ་བའི་ཕྲེང་བའི་རྒྱུད་ཀྱི་རྒྱལ་པོ་རྫོགས་སོ།།།། 
རྒྱ་གར་གྱི་མཁན་པོ་ག་ཡ་དྷ་ར་དང་།
ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ།།
