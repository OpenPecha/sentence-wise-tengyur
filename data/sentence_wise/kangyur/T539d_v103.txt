མཆོད་པ་དང་།
བསྙེན་གནས་དང་།
ཕྱག་བྱས་པར་འགྱུར་བ་དང་།
རིན་པོ་ཆེ་བརྡར་བའི་གཟུངས།
པདྨའི་སྤྱན་གྱི་གཟུངས།
སུ་རཱུ་པའི་གཟུངས།
འཇིགས་པ་ཆེན་པོ་བརྒྱད་ལས་སྒྲོལ་བའི་གཟུངས་རྣམས་ལ་འགྱུར་བྱང་མེད་པ།
འཕགས་པ་ཁྱད་པར་ཅན་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འདི་ལ་ཁ་ཅིག་གིས་སྦྲུལ་ལོ་དགུན་ཟླ་ར་བའི་ཚེས་ཉི་ཤུ་ལ་ཞེས་ཡོད་པས།
རྒྱ་གར་ན་སྦྲུལ་ལོ་སོགས་ཀྱི་ཐ་སྙད་མེད་པས།། 
ཐེ་ཚོམ་ཟ་ཞེས་ཟེར་ཀྱང་།
སྟག་ལུང་དུ་བི་ཀྲ་མ་ལ་ཤཱི་ལའི་པཎྜི་ཏ་མངྒ་ལ་ཤྲཱི་ཛྙཱ་ནའི་ཕྱག་བྲིས་ཀྱི་འདིའི་རྒྱ་དཔེ་ཡོད་འི་ཕྱིར་དང་།
ནཱ་ག་བརྟ་ཞེས་བྱུང་བ་ཀླུའི་ལོའམ།
སྦྲུལ་གྱི་ལོ་གང་རིགས་སུ་བསྒྱུར་ཆོག་ལ།
དེ་ནི་ཀླུ་དང་སྦྲུལ་ཞེས་པ་གྲངས་བརྒྱད་ལ་འཇུག་པས།
ཐུབ་པ་སངས་རྒྱས་ནས་ལོ་བརྒྱད་པ་ན།
ཞེས་བྱ་བའི་དོན་ཡིན་ནོ་ཞེས་ཆག་ལོ་གསུམ་པ་བཞེད་དོ།། 
ལོ་གཉིས་པ་དེ་བཞིན་གཤེགས་པའི་རིགས་ཀྱི་འཁོར་ལོས་སྒྱུར་བའི་རྒྱུད་ལ།
འཕགས་པ་འཇམ་དཔལ་གྱི་རྩ་བའི་རྟོག་པ་སུམ་ཅུ་རྩ་དྲུག་པ།
རྒྱ་གར་གྱི་མཁན་པོ་ཀུ་མཱ་ར་ཀ་ལཱ་ཤ་དང་།
ལོ་ཙཱ་བ་ཤཱཀྱ་བློ་གྲོས་ཀྱིས་བསྒྱུར་བ་རྣམས་བཞུགས་སོ།། 
པ་པ་ལ།
འཇམ་དཔལ་དཔའ་བོ་གཅིག་པུ་སྒྲུབ་པ་ཞེས་བྱ་བའི་རྒྱུད་ཀྱི་རྒྱལ་པོ་ལེའུ་བཞི་བ།
རྒྱ་གར་གྱི་མཁན་པོ་དཱི་པཾ་ཀ་ར་ཤྲཱི་ཛྙཱ་ན་དང་།
ལོ་ཙཱ་བ་དགེ་བའི་བློ་གྲོས་ཀྱི་འགྱུར་ལ།
ཚུལ་ཁྲིམས་རྒྱལ་བས་གཏན་ལ་ཕབ་པ།། 
འཇམ་དཔལ་གྱི་ཞལ་ནས་གསུངས་པའི་གཟུངས།
རྒྱ་གར་གྱི་མཁན་པོ་ཛྙཱ་ན་གབྷ་དང་།
ལོ་ཙཱ་བ་བནྡེ་ཀླུའི་དབང་པོས་བསྒྱུར་ཅིང་།
རྒྱ་གར་གྱི་མཁན་པོ་བི་ཤུདྡྷཱ་སིདྷ་དང་།། 
ལོ་ཙཱ་བ་དེ་བ་ཙནྡྲས་གཏན་ལ་ཕབ་པ།
འཇམ་དཔལ་གྱིས་དམོད་བཙུགས་པའི་གཟུངས།
འཇམ་དཔལ་གྱིས་དམ་བཅས་པའི་གཟུངས།
འཇམ་དཔལ་གྱི་མཚན་གཟུངས།
འཇམ་དཔལ་ཤེས་རབ་བློ་འཕེལ་གྱི་གཟུངས།
འཇམ་དཔལ་ཡིག་འབྲུ་གཅིག་པ།
བཅོམ་ལྡན་འདས་ཀྱིས་འཇམ་དཔལ་རྣོན་པོ་ལ་བསྟོད་པ།
འཇམ་དཔལ་ལ་བུ་མོ་བརྒྱད་ཀྱིས་བསྟོད་པ་རྣམས་སོ།། 
གསུམ་པ་གཤེགས་རིགས་ཀྱི་ཡུམ་ལ།
ཤེས་ཕྱིན་མཚན་བརྒྱ་རྩ་བརྒྱད་པ།
ཤེས་ཕྱིན་ཀོ་ཤི་ཀ་རྣམས་ལ་འགྱུར་བྱང་མ་འཁོད་པ།
འཕགས་པ་གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ།
བམ་པོ་བཅུ་དང་ལེའུ་སོ་གཅིག་པ།
ཞུ་ཆེན་གྱི་ལོ་ཙཱ་བ་འགོས་ཆོས་འགྲུབ་ཀྱིས་རྒྱའི་དཔེ་ལས་བསྒྱུར་བ།
འཕགས་པ་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ཞེས་བྱ་བའི་མདོ།
བམ་པོ་བཅུ་དང་ལེའུ་ཉེར་དགུ་བ།
པཎྜི་ཏ་ཛི་ན་མི་ཏྲ་དང་།
ཤཱི་ལེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་།
སྐད་གསར་བཅད་ཀྱིས་གཏན་ལ་ཕབ་པ་རྣམས་བཞུགས་སོ།། 
ཕ་པ་ལ།
གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ཞེས་བྱ་བའི་མདོ།
བམ་པོ་ལྔ་དང་ལེའུ་ཉི་ཤུ་རྩ་གཅིག་འགྱུར་བྱང་མ་འཁོད་པ།
དེ་ལྟར་ཤེས་ཕྱིན་གྱི་མདོ་ཕྲན་འདི་དག་ནི།
མདོ་ཕྱོགས་སུ་སྔོན་གྱི་དཀར་ཆག་ཆེན་མོ་རྣམས་ལྟར་ཤེས་ཕྱིན་ཕྱོགས་གཅིག་ཏུ་བྱ་བའི་ཕྱིར་བཞུགས་པ་ཡིན་ཀྱང་།
གཟུངས་སྔགས་ཡོད་པ་ཕལ་ཆེར་གྱི་གཟུངས་སྔགས་རྣམས་བྱ་བའི་རྒྱུད་དུ་བསྡུས་ཆོག་པར་ལུང་རིགས་མང་པོ་ལ་བརྟེན་ནས་བླ་མ་རྣམས་བཞེད་པ་དང་།
གཤེགས་རིགས་ཀྱི་ཡུམ་ཡིན་པའི་ཕྱིར་འདིར་ཡང་བཀོད་པ་ཡིན་ལ།
ཁྱད་པར་གསེར་འོད་དམ་པའི་མདོ་སྡེ་ནི།
གཟུངས་སྔགས་བསྒྲུབ་པའི་ཆོ་ག།
བྲིས་སྐུའི་སྒྲུབ་ཐབས།
སྦྱིན་སྲེག་གི་ཆོ་ག་སོགས་བསྟན་པས།
ངེས་པར་སྔགས་སུ་འཐད་པའི་ཕྱིར།
མདོ་གྲས་སུ་མ་བཀོད་པར་འདིར་བཞུགས་སུ་བཅུག་པ་ཡིན་ཞིང་།
བུ་སྟོན་གྱིས་ཀྱང་རྒྱུད་སྡེ་སྤྱི་རྣམ་དུ་ངེས་པར་རྒྱུད་འཐད་པའི་ལུང་རིགས་གཉི་ག་བཀོད་སྣང་ངོ།
སྟོང་ཆེན་མོ་རབ་ཏུ་འཇོམས་པ་ཞེས་བྱ་བའི་མདོ་བམ་པོ་གཉིས་པ།
རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་།
ཛྙཱ་ན་སིདྡྷི་དང་།
ཤཱཀྱ་པྲ་བྷ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་།
སྐད་གསར་བཅད་ཀྱིས་བཅོས་པ་ལ།
སླད་ནས་ལོ་ཙཱ་བ་གཞོན་ནུ་དཔལ་གྱིས་ཆག་ལོའི་རྒྱ་དཔེ་དང་བསྟུན་ནས་ཞུས་པ།
རིག་སྔགས་ཀྱི་རྒྱལ་པོ་རྨ་བྱ་ཆེན་མོ་བློ་ཀ་བདུན་བརྒྱ་བ།
རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་།
ཛྙ་ན་སིདྡྷི་དང་།
ཤཱཀྱ་པྲ་བྷ་དང་།
ལོ་ཙཱ་བ་ཡེ་ཤེས་སྡེའི་འགྱུར།
འཕགས་པ་རིག་སྔགས་ཀྱི་རྒྱལ་མོ་རྨ་བྱའི་ཡང་སྙིང་འགྱུར་བྱང་མ་འཁོད་པ།
འཕགས་པ་རིག་པའི་རྒྱལ་མོ་སོ་སོར་འབྲང་བ་ཆེན་མོ།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ་ལ།
སླར་ཡང་ལོ་ཙཱ་བ་གཞོན་ནུ་དཔལ་གྱིས་ཆག་ལོའི་རྒྱ་དཔེ་དང་བསྟུན་ནས་ཞུས་པ།
རིག་སྔགས་ཀྱི་རྒྱལ་མོ་བསིལ་བའི་ཚལ་གྱི་མདོ་ཆེན་པོ་དང་།
གསང་སྔགས་ཆེན་མོ་རྗེས་སུ་འཛིན་པའི་མདོ།
པཎྜི་ཏ་ཤྲཱི་ལེནྡྲ་བོ་དྷི་དང་།
ཛྙ་ན་སིདྡྷི་དང་།
ཤཱཀྱ་པྲ་བྷ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ།། 
འཕགས་མ་འོད་ཟེར་ཅན་ཞེས་བྱ་བའི་གཟུངས།
པཎྜི་ཏ་ཨ་མོ་གྷ་བཛྲ་དང་།
ལོ་ཙཱ་བ་རིན་ཆེན་གྲགས་ཀྱི་འགྱུར།
འཕགས་མ་འོད་ཟེར་ཅན་འབྱུང་བའི་རྒྱུད་ལས་ཕྱུང་བའི་རྟོག་པ་ཇི་སྙེད་པ་འགྱུར་བྱང་མེད་པ།
སྒྱུ་མ་འོད་ཟེར་ཅན་གྱི་དཀྱིལ་ཆོག་འགྱུར་བྱང་མེད་པ།
འཕགས་པ་རིག་སྔགས་ཀྱི་རྒྱལ་མོ་རྒྱལ་བ་ཅན།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འཕགས་པ་རྒྱལ་བ་ཅན་ཞེས་བྱ་བའི་གཟུངས་འགྱུར་བྱང་མེད་པ།
འཕགས་པ་དབང་བསྐུར་བའི་གཟུངས།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་ཡེ་ཤེས་སྡེའི་འགྱུར།། 
འཕགས་པ་དབྱིག་དང་ལྡན་པ་ཞེས་བྱ་བའི་གཟུངས།
འཕགས་པ་དུག་སེལ་ཞེས་བྱ་བའི་རིག་སྔགས།
བཀླགས་པས་གྲུབ་པ་བཅོམ་ལྡན་འདས་མ་འཕགས་མ་སོར་མོ་ཞེས་བྱ་བ།
ཆོས་ཐམས་ཅད་ཀྱི་ཡུམ་ཞེས་བྱ་བའི་གཟུངས་རྣམས་འགྱུར་བྱང་མ་འཁོད་པ།
འཕགས་པ་གཙུག་གི་ནོར་བུའི་གཟུངས།
རྒྱ་གར་གྱི་མཁན་པོ་ཤྲཱི་ལེནྡྲ་བོ་དྷི་དང་།
ལོ་ཙཱ་བ་ཡེ་ཤེས་སྡེའི་འགྱུར།
ཡི་གེ་དྲུག་པའི་རིག་སྔགས།
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་བའི་གཟུངས།
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་ཉི་ཤུ་ལྔ་བའི་གཟུངས།
ཤེས་ཕྱིན་བརྒྱད་སྟོང་པའི་གཟུངས།
ཕར་ཕྱིན་དྲུག་གི་སྙིང་པོའི་གཟུངས།
ཕར་ཕྱིན་དྲུག་གཟུང་བར་འགྱུར་བའི་གཟུངས།
ཕར་ཕྱིན་བཅུ་ཐོབ་པར་འགྱུར་བའི་གཟུངས།
ཚད་མེད་པ་བཞི་ཐོབ་པའི་གཟུངས།
ཤེས་ཕྱིན་སྟོང་ཕྲག་བརྒྱ་བ་གཟུང་བར་འགྱུར་བའི་གཟུངས།
འཕགས་པ་ཕལ་པོ་ཆེ་གཟུང་བར་འགྱུར་བའི་གཟུངས།
འཕགས་པ་སྡོང་པོ་བཀོད་པ་གཟུང་བར་འགྱུར་བའི་གཟུངས།
འཕགས་པ་ཏིང་ངེ་འཛིན་རྒྱལ་པོ་གཟུང་བར་འགྱུར་བའི་གཟུངས།
རྨ་བྱ་ཆེན་མོ་གཟུང་བར་འགྱུར་བའི་གཟུངས།
སོ་སོར་འབྲང་མ་གཟུང་བར་འགྱུར་བའི་གཟུངས།
ལང་ཀར་གཤེགས་པའི་མདོ་ཐམས་ཅད་བཀླགས་པར་འགྱུར་བའི་གཟུངས་ཏེ།
འདི་རྣམས་ཀྱང་གཞན་ནས་བཀོལ་བ་མདོ་ཕྱོགས་སུ་གཏོགས་པ་ཡིན་ཀྱང་གོང་དུ་བཤད་པ་ལྟར་རྒྱུད་དུའང་མི་འགལ་བའི་ཕྱིར་དང་།
གཟུངས་རྣམས་ཕྱོགས་གཅིག་ཏུ་བྱ་བའི་ཕྱིར་འདིར་བྲིས་སོ།། 
བཞི་བ་གཤེགས་རིགས་ཀྱི་གཙུག་ཏོར་ལ།
འཕགས་པ་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་བྱུང་བ་གདུགས་དཀར་པོ་ཅན་གཞན་གྱིས་མི་ཐུབ་པ་ཕྱིར་བཟློག་པའི་རིག་སྔགས་ཀྱི་རྒྱལ་མོ་ཞེས་བྱ་བ་འགྱུར་བྱང་མ་འཁོད་པ།
འཕགས་པ་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་པ་ཕྱིར་བཟློག་པ་ཆེན་མོ་མཆོག་ཏུ་གྲུབ་པ་ཞེས་བྱ་བའི་གཟུངས།
པཎྜི་ཏ་པ་ར་ཧི་ཏ་པྲ་བྷ་དང་།
ལོ་ཙཱ་བ་གཟུ་དགའ་རྡོར་གྱིས་བསྒྱུར་ཅིང་ཁ་ཆེའི་ཡུལ་བདུད་རྩི་འབྱུང་གནས་ཀྱི་གཙུག་ལག་ཁང་གི་དཔེ་རྙིང་ལ་གཏུགས་ནས་གཏན་ལ་ཕབ་པ།
འཕགས་པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་པའི་གཟུངས།
མི་ཡུལ་མའམ་ལྷ་ཡུལ་མ་ཆེ་བར་གྲགས་པ་འགྱུར་བྱང་མ་འཁོད་པ།
འཕགས་པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་བ་ལྷ་ཡུལ་མ་ཆུང་བར་གྲགས་པ།
ཁ་ཆེའི་པཎྜི་ཏ་མ་ཧཱ་ཛྙཱ་ནའི་རང་འགྱུར།
དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་རྣམ་པར་རྒྱལ་ཞེས་བྱ་བའི་གཟུངས་རྟོག་པ་དང་བཅས་པ།
པཎྜི་ཏ་ཆོས་ཀྱི་སྡེ་དང་།
ལོ་ཙཱ་བ་བ་རའི་འགྱུར།
ཡང་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་རྣམ་པར་རྒྱལ་བ་ཞེས་བྱ་བའི་གཟུངས་རྟོག་པ་དང་བཅས་པ་འཆི་བདག་གི་དབྱུག་པ་འཛིན་པར་གྲགས་པ་འགྱུར་བྱུང་མ་འཁོད་པ།
འཕགས་པ་གཙུག་གཏོར་རྣམ་པར་རྒྱལ་བའི་གཟུངས་རྟོག་པ་དང་བཅས་པ་ཆུང་འགྱུར་བྱང་མེད་པ།
འཕགས་ངན་འགྲོ་ཐམས་ཅད་ཡོངས་སུ་སྦྱོང་བ་གཙུག་གཏོར་རྣམ་པར་རྒྱལ་བ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
སུ་རེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འཕགས་པ་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་རྣམ་པར་རྒྱལ་བའི་གཟུངས་རྟོག་པའི་རབ་བྱེད་དང་པོ།
ནེའུ་མཁན་པོའི་གསུང་བཞིན།
ཐར་པ་ལོ་ཙཱ་བ་ཉི་མ་རྒྱལ་མཚན་དཔལ་བཟང་པོའི་འགྱུར།
ཀུན་ནས་སྒོར་འཇུག་པའི་འོད་ཟེར་གཙུག་ཏོར་དྲི་མ་མེད་པར་སྣང་ཞེས་བྱ་པའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
ཤཱི་ལེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
གཙུག་ཏོར་འབར་བ་ཞེས་བྱ་བའི་གཟུངས།
ཤེས་པ་ཐམས་ཅད་མཐར་ཕྱིན་པར་སྒྲུབ་པའི་མཆོད་རྟེན་ཞེས་བྱ་བའི་གཟུངས།
མཆོད་རྟེན་གཅིག་བཏབ་ན་བྱེ་བ་བཏབ་པར་འགྱུར་བའི་གཟུངས།
སྙིང་རྗེ་མཆོག་ཅེས་བྱ་བའི་གཟུངས་རྣམས་ལ་འགྱུར་བྱང་མ་འཁོད་པ་རྣམས་སོ།། 
ལྔ་བ་གཤེགས་རིགས་ཀྱི་ཁྲོ་བོ་ཁྲོ་མོའི་རྒྱུད་ལ།
ཁྲོ་བོ་ཁམས་གསུམ་རྣམ་པར་རྒྱལ་བ་ཤིན་ཏུ་གསང་བའི་རྩ་བའི་རྒྱུད་རིམ་པར་ཕྱེ་བ་བཅུས་པ་ལས་རིམ་པར་ཕྱེ་བ་བདུན་པ་ཡན་རྣམས་བཞུགས་སོ།། 
བ་པ་ལ།
ཁྲོ་བོ་ཁམས་གསུམ་རྣམ་པར་རྒྱལ་བ་ཤིན་ཏུ་གསང་བ་རྩ་བའི་རྒྱུད་ལས་སྡ་མའི་འཕྲོས་རིམ་པར་ཕྱེ་བ་བརྒྱད་པ་དང་།
དེའི་རྒྱུད་ཕྱི་མ་རྟོག་པ་བཅུ་པ།
ཕྱི་མའི་ཡང་ཕྱི་མའི་ཡང་ཕྱི་མེ་དང་བཅས་པ་ཐབས་ད་བསྡོམས་པས་ལེའུ་ཉེར་གཉིས་པ་སྟེ།། 
འདི་ལ་སྔ་རབས་པ་རྣམས་ལ་གཤིན་རྗེ་སྤྲ་ཁོག་སྣང་དུའང་གྲགས་ཤིང་།
སློབ་དཔོན་པདྨའི་སློབ་མ་བིདྱ་ཀ་ར་པྲ་བྷ་དང་གནུབས་ནམ་མཁའི་སྙིང་པོའི་འགྱུར་སོགས་འགྱུར་རྙིང་གསུམ་ཙམ་བྱུང་བ།
ཕྱིས་རོང་ཟོམ་ཆོས་བཟང་གིས་རྒྱ་དཔེ་གཉིས་ལ་གཏུགས་ནས་འགྱུར་བཅོས་མཛད་པར་བཤད་ཀྱང་ཚལ་པ་བཀའ་འགྱུར་དང་རྒྱལ་རྩེ་ཐེམ་སྤངས་མ་གཉི་གར་འགྱུར་བྱང་མ་བཀོད་པར་སྣང་ངོ།། 
དེས་ན་འདིའི་ཚིག་རིས་རྣམས་གསང་སྔགས་སྔ་འགྱུར་དང་མཐུན་པས་འགོས་ཁུག་པ་ལྷས་བཙས་ཀྱིས་ཀྱང་གནུབས་སངས་རྒྱས་ཡེ་ཤེས་ཀྱིས་བརྩམས་སོ་ཞེས་བསྒྲགས་མོད་ཀྱི།
བཤད་མ་ཐག་པ་ལྟར་ཚད་ལྡན་གྱི་རྒྱ་དཔེ་ཅན་ཡིན་པ་དང་།
འདིའི་ལུང་ཨ་བྷ་ཡཱ་ཀ་རས་དཀྱིལ་ཆོག་རྡོར་ཕྲེང་དུ་དྲངས་པ་དང་།
ཚད་ལྡན་གྱི་མཁས་པ་མང་པོས་རྩོད་མེད་དུ་བཀུར་བའི་ཕྱིར།
གསུང་དེ་ནི་སྔགས་ལོག་སུན་འབྱིན་ཟོང་མར་གཏོང་བའི་གསུང་དུ་ངེས་ཏེ་ཞིབ་པར་ངོར་ཆེན་གྱི་སྤྱོད་རྒྱུད་རྣམ་བཤད་དུ་ལྟོས་ཤིག།
འཕགས་པ་རྡོ་རྗེ་འཇིགས་བྱེད་ཀྱི་གཟུངས་པཎྜི་ཏ་དོན་ཡོད་རྡོ་རྗེས་བསྒྱུར་ཅིང་སྐྱོ་འོད་འབྱུང་ལ་གནང་བ།
འཕགས་པ་བེ་ཅོན་ཆེན་པོ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
གཞན་གྱིས་མི་ཐུབ་པ་རིན་པོ་ཆེའི་ཕྲེང་བ་ཞེས་བྱ་བའི་གཟུངས།
རྒྱ་གར་གྱི་མཁན་པོ་སུ་རེནྡྲ་བོ་དྷི་དང་།
ལོ་ཙཱ་བ་ཡེ་ཤེས་སྡེའི་འགྱུར།
བར་དུ་གཅོད་པ་ཐམས་ཅད་རྣམ་པར་སྦྱོང་བའི་གཟུངས།
འཕགས་པ་ཐམས་ཅད་ལ་མི་འཇིགས་པ་སྦྱིན་པ་ཞེས་བྱ་བའི་གཟུགས།
འཕགས་པ་འགྲོ་ལྡིང་བའི་རིག་སྔགས་ཀྱི་རྒྱལ་པོ་རྣམས་རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
ཚིགས་སུ་བཅད་པ་གཉིས་པའི་གཟུངས་འགྱུར་བྱང་མེད་པ།
རྒྱལ་མཚན་རྩེ་མོའི་དཔུང་རྒྱན་ཞེས་བྱ་བའི་གཟུངས།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་ཡེ་ཤེས་སྡེའི་འགྱུར།
འཕགས་པ་ལྷ་མོ་སྐུལ་བྱེད་མའི་གཟུངས་འགྱུར་བྱང་མེད་པ་རྣམས་སོ།། 
དྲུག་པ་གཤེགས་རིགས་ཀྱི་ཕོ་ཉ་མོའི་རྒྱུད་ལ།
འཕགས་པ་སྒོ་བཟང་པོ་ཞེས་བྱ་བའི་གཟུངས་དང་།
འཕགས་པ་བུ་མང་པོ་རྟོན་པ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འཕགས་པ་རོ་ལངས་བདུན་པ་ཞེས་བྱ་བའི་གཟུངས་ལོ་ཙཱ་བ་ཡེ་ཤེས་སྡེའི་འགྱུར།
འཕགས་པ་མཚན་མོ་བཟང་པོའི་མདོ།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་ཡེ་ཤེས་སྡེའི་འགྱུར་ཏེ་འདིའང་མདོ་ཕྱོགས་སུ་ཡོད་མོད་རྒྱུ་མཚན་གོང་སོང་ལྟར་འདིར་ཡང་བཅུག་ཅིང་བུ་སྟོན་སོགས་ཀྱིས་ཀྱང་གཟུངས་ཀྱི་གྲྭར་བཞག་སྣང་ངོ།། 
འཕགས་པ་མདངས་ཕྱིར་འཕྲོག་པའི་རིག་སྔགས།
འཕགས་པ་མིག་རྣམ་པར་སྦྱོང་བའི་རིག་སྔགས།། 
འཕགས་པ་མིག་ནད་རབ་ཏུ་ཞི་བར་བྱེད་པའི་མདོ་རྣམས་ལ་འགྱུར་བྱང་མ་འཁོད་པ།
འཕགས་པ་གཞང་འབྲུམ་རབ་ཏུ་ཞི་བར་བྱེད་པའི་མདོ།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་ཡེ་ཤེས་སྡེའི་འགྱུར།
འཕགས་པ་ནད་ཐམས་ཅད་རབ་ཏུ་ཞི་བར་བྱེད་པ་ཞེས་བྱ་བའི་གཟུངས་གཉིས།
རིམས་ནད་ཞི་བའི་གཟུངས་རྣམས་ལ་འགྱུར་བྱང་མ་འཁོད་པ།
འཕགས་པ་རིམས་ནད་རབ་ཏུ་ཞི་བར་བྱེད་པའི་གཟུངས།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འབྲུམ་བུའི་ནད་ཞི་བར་བྱེད་པའི་གཟུངས།
མདངས་ཕྱིར་མི་འཕྲོག་པའི་གཟུངས་གཉིས་འགྱུར་བྱང་མ་འཁོད་པ།
འཕགས་པ་ཡངས་པའི་གྲོང་ཁྱེར་དུ་འཇུག་པའི་མདོ།
པཎྜི་ཏ་སུ་རེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འཕགས་པ་མི་རྒོད་རྣམ་པར་འཇོམས་པ་ཞེས་བྱ་བའི་གཟུངས་དང་།
འཕགས་པ་བར་དུ་གཅོད་པ་ཐམས་ཅད་རྣམ་པར་སེལ་བའི་གཟུངས་གཉིས་འགྱུར་བྱང་མེད་པ་རྣམས་སོ།། 
ཕོ་ཉའི་འཁོར་དུ་གཏོགས་པ་བཀའ་ཉན་ཕོ་མོ་ལ་འཕགས་པ་མི་གཡོ་བའི་གཟུངས་ལེའུ་དགུ་བ་པཎྜི་ཏ་དྷ་རྨ་ཤྲཱི་མི་ཏྲ་དང་ལོ་ཙཱ་བ་ཆོས་ཀྱི་བཟང་པོའི་འགྱུར།
ཁྲོ་བོའི་རྒྱལ་པོ་རྟོག་པ་བསྡུས་པའི་རྒྱུད་ལེའུ་བཅུ་བ་འགྱུར་བྱང་མེད་པ།
འཕགས་པ་གསེར་ཅན་ཞེས་བྱ་བའི་གཟུངས་པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ་རྣམས་སོ།། 
བདུན་པ་དེ་བཞིན་གཤེགས་པའི་རིགས་སུ་བསྡུ་བའི་བྱང་སེམས་ལ།
འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
འཕགས་པ་བྱམས་པའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
འཕགས་པ་ནམ་མཁའི་སྙིང་པོའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
འཕགས་པ་ཀུན་ཏུ་བཟང་པོའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
འཕགས་པ་ལག་ན་རྡོ་རྗེའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
འཕགས་པ་འཇམ་དཔལ་གྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།། 
འཕགས་པ་སྒྲིབ་པ་ཐམས་ཅད་རྣམ་པར་སེལ་བའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
སའི་སྙིང་པོའི་མཚན་བརྒྱ་རྩ་བརྒྱད་པ་གཟུགས་སྔགས་དང་བཅས་པ་རྣམས་དང་།
འཕགས་པ་འཇམ་དཔལ་གྱི་མཚན་བརྒྱ་རྩ་བརྒྱད་པ་སྙིང་པོ་དང་བཅས་པ་རྣམས་ལ་འགྱུར་བྱང་མ་འཁོད་པ།
འཕགས་པ་བྱམས་པས་དམ་བཅས་པའི་གཟུངས་རྒྱ་གར་གྱི་མཁན་པོ་བཛྲ་པཱ་ཎི་དང་།
ལོ་ཙཱ་བ་ཆོས་ཀྱི་ཤེས་རབ་ཀྱི་འགྱུར།
འཕགས་པ་དཀྱིལ་འཁོར་བརྒྱད་པ་ཞེས་བྱ་བའི་གཟུངས།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་ཡེ་ཤེས་སྡེའི་འགྱུར།
བདུད་རྩི་འབྱུང་བ་ཞེས་བྱ་བའི་གཟུངས།
ཡི་དྭགས་ཁ་ལ་མེ་འབར་མ་ལ་སྐྱབས་མཛད་པའི་གཟུངས།
ཡི་དྭགས་ཁ་ལ་མེ་འབར་མ་དབུགས་དབྱུང་བའི་གཏོར་མའི་ཆོ་ག་རྣམས་ལ་འགྱུར་བྱང་མེད་པ།
འཇུར་འགེགས་སེལ་བའི་གཟུངས་ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འདི་ལ་ཐེ་ཚོམ་གྱི་གཞི་ཅུང་ཟད་སྣང་ཡང་སྔོན་གྱི་སློབ་དཔོན་རྣམས་ཀྱིས་བཀོད་པ་བཞིན་བཞག་ཡེ་ཤེས་སྐར་མདའི་སྙིང་པོ་འགྱུར་བྱང་མེད་པ།
ཤེས་རབ་བསྐྱེད་པའི་གཟུངས།
རྒྱ་གར་གྱི་མཁན་པོ་ཛྷཱ་ན་གརྦྷ་དང་།
ལོ་ཙཱ་བ་ཀླུའི་དབང་པོའི་འགྱུར་ལ།
རྒྱ་གར་གྱི་མཁན་པོ་བིདྱཱ་ཀ་ར་སིདྷ་དང་།
ལོ་ཙཱ་བ་བནྡེ་དེ་ཝ་ཙནྡྲས་བཅོས་པ།
ཐོས་པ་འཛིན་པའི་གཟུངས།
འཕགས་པ་རྒྱལ་བའི་བླ་མའི་གཟུངས་རྣམས་སོ།། 
བརྒྱད་པ་གནས་གཙང་མའི་ལྷ་ལ་སོགས་པའི་རྒྱུད་ལ།
མདོ་ཆེན་པོ་འདུས་པ་ཆེན་པོ་ཞེས་བྱ་བ་འགྱུར་བྱང་མ་འཁོད་པ།
འཕགས་པ་ཆོས་ཀྱི་རྒྱ་མཚོ་ཞེས་བྱ་བའི་གཟུངས།
རྒྱ་གར་གྱི་མཁན་པོ་སུ་རེནྡྲ་བོ་དྷི་དང་པྲཛྙཱ་ཝརྨ་དང་།
ལོ་ཙཱ་བ་བནྡེ་ཡེ་ཤེས་སྡེ་ལ་སོགས་པས་བསྒྱུར་བ།
བགེགས་སེལ་བ་ཞེས་བྱ་བའི་གཟུངས།
མདོ་ཆེན་པོ་ཀུན་ཏུ་རྒྱུ་བ་དང་ཀུན་ཏུ་རྒྱུ་བ་མ་ཡིན་པ་དང་མཐུན་པའི་མདོ།
པཎྜི་ཏ་ཛི་ན་མི་ཏྲ་དང་།
པྲ་ཛྙཱ་ཝརྨ་དང་།
ཡེ་ཤེས་སྡེ་ལ་སོགས་པའི་འགྱུར།
འཕགས་པ་སྤྲིན་ཆེན་པོ་རླུང་གི་དཀྱིལ་འཁོར་ལེའུ་སྟོང་ཕྲག་བརྒྱད་པ་ལས་ཆར་དབབ་པའི་ལེའུ་དྲུག་ཅུ་རྩ་བཞི་བ་ཆོ་ག་དང་བཅས་པ་ཁོལ་དུ་ཕྱུང་བ།
རྒྱ་གར་གྱི་མཁན་པོ་ཛི་ན་མི་ཏྲ་དང་།
ཤཱི་ལེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ།
འཕགས་པ་སྤྲིན་ཆེན་པོ་རླུང་གི་དཀྱིལ་འཁོར་ཀླུ་ཐམས་ཅད་ཀྱི་སྙིང་པོ་ཞེས་བྱ་བའི་མདོ།
པཎྜི་ཏ་ཛི་ན་མི་ཏྲ་དང་།
སུ་རེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།། 
སྤྲིན་ཆེན་སྔ་ཕྱི་གཉི་ཀ་མདོའི་ཁྲོད་དུའང་ཡོད་ཀྱང་རྒྱུད་དང་མི་འགལ་བས་བུ་སྟོན་གྱིས་སྔགས་སུ་བཀོད་པ་བཞིན་འདིར་ཡང་བཅུག་པའོ།། 
འཕགས་པ་ཀླུའི་རྒྱལ་པོ་གཟི་ཅན་གྱིས་ཞུས་པའི་གཟུངས་འགྱུར་བྱང་མེད།
འཕགས་པ་གཟའ་རྣམས་ཀྱི་ཡུམ་ཞེས་བྱ་བའི་གཟུངས།
རྒྱལ་བློན་བྱང་ཆུབ་སེམས་དཔའ་རྣམས་ཀྱི་སྐུ་རིང་ལ་བསྒྱུར་བ་ལ།
ཕྱིས་དགེ་བསྙེན་གྲགས་པ་རྒྱལ་མཚན་གྱིས་རྒྱ་དཔེ་ལ་གཏུགས་ནས་དག་པར་བགྱིས་པ།
ཡང་གཟའ་རྣམས་ཀྱི་ཡུམ་ཞེས་བྱ་བའི་གཟུངས།
གཟའ་ཡུམ་སྔ་ཕྱི་འདི་གཉིས་ཚིག་ཁྱད་ཙམ་ལས་དོན་གཅིག་པར་མངོན་ཡང་སྔར་གྱི་རྣམས་ཀྱིས་སོ་སོར་བྲིས་པ་བཞིན་དུ་བྱས་པའོ།། 
ནོར་གྱི་རྒྱུན་ཞེས་བྱ་བའི་གཟུངས།
ནོར་རྒྱུན་མའི་གཟུངས་ཀྱི་རྟོག་པ།
ནོར་རྒྱུན་མའི་རྟོག་པ་ཆུང་བ་ཇི་སྙེད་པ།
འཕགས་པ་ཚོགས་ཀྱི་བདག་པོའི་སྙིང་པོ་རྣམས་ལ་འགྱུར་བྱང་མེད་པ།
ཚོགས་ཀྱི་བདག་པོའི་རྒྱུད་ལེའུ་བཅོ་ལྔ་བ།
རྒྱ་གར་གྱི་མཁན་པོ་དཱི་པཾ་ཀ་རཾ་ཤྲཱི་ཛྙཱ་ནས་རྒྱལ་བའི་འབྱུང་གནས་ལ་གཏད་པ།
དཔལ་ནག་པོ་ཆེན་པོའི་རྒྱུད་ལེའུ་བརྒྱད་པ།
རྒྱ་གར་གྱི་མཁན་པོ་ཨ་མོ་གྷ་བཛྲ་དང་།
ལོ་ཙཱ་བ་ཕུར་བུ་འོད་ཀྱི་འགྱུར།
འདི་ལ་འགའ་ཞིག་ཐེ་ཚོམ་བྱེད་ཀྱང་།
གྲུབ་ཆེན་ཁྱུང་པོ་རྣལ་འབྱོར་སོགས་ནས་ཤང་པ་བཀའ་རྒྱུད་པ་རྣམས།
ཕྱག་དྲུག་མགོན་པོའི་ཁུངས་ཀྱི་རྒྱུད་ཚད་མར་མཛད་པ་ཡིན་ནོ།། 
དཔལ་མགོན་པོ་ནག་པོ་ཞེས་བྱ་བའི་གཟུངས་འགྱུར་བྱང་མེད་པ།
ནག་པོ་ཆེན་པོའི་གཟུངས་རིམས་ནད་ཐམས་ཅད་ལས་ཐར་བར་བྱེད་པ་རྒྱ་གར་གྱི་མཁན་པོ་པྲ་ཛྷཱ་ཝརྨ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
ལྷ་མོ་ནག་མོའི་གཟུངས།
ལྷ་མོ་ནག་མོའི་བསྟོད་པའི་རྒྱལ་པོའི་རྒྱུད།
ལྷ་མོ་ནག་མོའི་མཚན་བརྒྱ་རྩ་བརྒྱད་པ་ཡོན་ཏན་དང་བཅས་པ།
ལྷའི་དབང་པོ་བརྒྱ་བྱིན་གྱིས་བསྟོད་པ་ཤློ་ཀ་གཉིས་རྣམས་ལ་འགྱུར་བྱང་མེད་དོ།། 
གཉིས་པ་པདྨའི་རིགས་ཀྱི་རྒྱུད་ལ།
རིགས་ཀྱི་གཙོ་བོ་སོགས་ལྔ་ལས།
དང་པོ་རིགས་ཀྱི་གཙོ་བོ་ནི།
ཚེ་དང་ཡེ་ཤེས་དཔག་ཏུ་མེད་པའི་གཟུངས་ཐུང་ངུ་གཉིས།
ཚེ་དང་ཡེ་ཤེས་དཔག་ཏུ་མེད་པའི་མདོ་ཨོ་གསུམ་མ།
ཡང་ཚེ་དང་ཡེ་ཤེས་དཔག་ཏུ་མེད་པའི་གཟུགས་ཨོ་གཉིས་པུཎྫྱེ་མེད་པ་རྣམས་ལ་འགྱུར་བྱང་མ་འཁོད་པ།
འཕགས་པ་ཚེ་དང་ཡེ་ཤེས་དཔག་ཏུ་མེད་པའི་སྙིང་པོ་འཆི་མེད་རྔ་སྒྲའི་གཟུངས།
རྒྱ་གར་གྱི་མཁན་པོ་པུཎྱ་སཾ་བྷ་ཝ་དང་།
ལོ་ཙཱ་བ་པ་ཚབ་ཉི་མ་གྲགས་ཀྱི་འགྱུར།
བཅོམ་ལྡན་འདས་སྣང་བ་མཐའ་ཡས་ཀྱི་གཟུངས།
སྣང་བ་མཐའ་ཡས་རྗེས་སུ་དྲན་པའི་གཟུངས།
ཡོན་ཏན་བསྔགས་པ་དཔག་ཏུ་མེད་པའི་གཟུངས།
བདེ་ལྡན་གྱི་སྙིང་པོའི་གཟུངས་རྣམས་ལ་འགྱུར་བྱང་མ་འཁོད་པ་རྣམས་སོ།། 
རིགས་ཀྱི་འཁོར་ལོས་སྒྱུར་བ།
གཉིས་པ་རིགས་ཀྱི་འཁོར་ལོས་སྒྱུར་བ་ལ།
འཕགས་པ་སྤྱན་རས་གཟིགས་དབང་ཕྱུག་གི་རྩ་བའི་རྒྱུད་པདྨ་དྲ་བ་ཅན་ཞེས་བྱ་བ་ལེའུ་བཅུ་གཉིས་པ།
པཎྜི་ཏ་ཆེན་པོ་སོ་མ་ཤྲཱི་བྷ་བྱ་དང་།
ལོ་ཙཱ་བ་སྐྱུ་ར་ཚུལ་ཁྲིམས་འོད་ཟེར་གྱིས་བསྒྱུར་བ།
འཕགས་པ་དོན་ཡོད་ཞགས་པའི་སྙིང་པོ་ཞེས་བྱ་བ་ཐེག་པ་ཆེན་པོའི་མདོ།
རྒྱ་གར་གྱི་མཁན་པོ་ཨ་མོ་གྷ་བཛྲ་དང་།
ལོ་ཙཱ་བ་དགེ་སློང་རིན་ཆེན་གྲགས་ཀྱི་འགྱུར།
དེ་ཉིད་ལས་བྱུང་བ་དོན་ཡོད་ཞགས་པའི་སྙིང་པོ་ཞེས་བྱ་བའི་གཟུངས་འགྱུར་བྱང་མ་འཁོད་པ་རྣམས་བཞུགས་སོ།། 
མ་པ་ལ།
འཕགས་པ་དོན་ཡོད་ཞགས་པའི་ཆོ་ག་ཞིབ་མོ་འགྱུར་འཕྲོས་བམ་པོ་ཉེར་ལྔ་བ་ནས་ཧོར་ཁོང་ཆད་པ་རྣམས་ཤཱཀྱའི་དགེ་སློང་རིན་ཆེན་གྲུབ་ཀྱིས་བསབས་ཤིང་།
དེའི་མཇུག་ཡོངས་སུ་རྫོགས་པར་བསྒྱུར་བ་ལས།
བམ་པོ་ཉེར་ལྔ་བ་ཡན་བཞུགས་སོ།། 
ཙ་པ་ལ།
འཕགས་པ་དོན་ཡོད་ཞགས་པའི་ཆོ་ག་ཞིབ་མོ་བམ་པོ་ཉེར་ལྔ་བ་རྫོགས་འཕྲོ་ནས་བམ་མཚམས་མ་བགྲང་བ་ཡོངས་སུ་རྫོགས་པ།
འཕགས་པ་དོན་ཡོད་ཞགས་པའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་པའི་གཟུངས།
པཎྜི་ཏ་མཉྫུ་ཤྲཱི་ཝརྨ་དང་།
ལོ་ཙཱ་བ་དགེ་སློང་བློ་ལྡན་ཤེས་རབ་ཀྱི་འགྱུར་ལ་སླད་ནས་ལོ་ཙཱ་བ་ཆོས་ཀྱི་ཤེས་རབ་ཀྱིས་བསྒྱུར་བ།
ས་བཅུའི་གཟུངས་ཕན་ཡོན་དང་བཅས་པ་འགྱུར་བྱང་མ་འཁོད་པ།
དོན་ཡོད་ཞིགས་པའི་རྟོག་པའི་རྒྱལ་པོའི་ཆོ་ག་པཎྜི་ཏ་མཉྫུ་ཤྲཱི་ཝརྨ་དང་།
ལོ་ཙཱ་བ་བློ་ལྡན་ཤེས་རབ་ཀྱི་འགྱུར།
འཕགས་པ་སྤྱན་རས་གཟིགས་དབང་ཕྱུག་ལག་པ་སྟོང་དང་མིག་སྟོང་དང་ལྡན་པའི་ཆོ་ག་ཞིབ་མོ་འགྱུར་བྱང་མ་འཁོད་པ།། 
འཕགས་པ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་ཕྱག་སྟོང་སྤྱན་སྟོང་དང་ལྡན་པ་ཐོགས་པ་མི་མངའ་བའི་ཐུགས་རྗེ་ཆེན་པོའི་སེམས་རྒྱ་ཆེར་ཡོངས་སུ་རྫོགས་པ་ཞེས་བྱ་བའི་གཟུངས་ཆོ་ག་དང་བཅས་པ་བམ་པོ་གསུམ་པ།
ལོ་ཙཱ་བ་ཆོས་འགྲུབ་ཀྱིས་རྒྱའི་དཔེ་ལས་བསྒྱུར་བ།
འཕགས་པ་སྤྱན་རས་གཟིགས་དབང་ཕྱུག་གི་གསང་བའི་མཛོད་ཐོགས་པ་མེད་པའི་ཡིད་བཞིན་གྱི་འཁོར་ལོའི་སྙིང་པོའི་གཟུངས་ལེའུ་དྲུག་པ་འགྱུར་སྔ་མ་དང་འདྲ་བ།། 
འཕགས་པ་སྤྱན་རས་གཟིགས་དབང་ཕྱུག་ཞལ་བཅུ་གཅིག་པའི་གཟུངས།
རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།།
འཕགས་པ་ཞལ་བཅུ་གཅིག་པའི་རིག་སྔགས་ཀྱི་སྙིང་པོ།
ལོ་ཙཱ་བ་བནྡེ་ཆོས་འགྲུབ་ཀྱིས་རྒྱའི་དཔེ་ལས་བསྒྱུར་བ།
འཕགས་པ་སྤྱན་རས་གཟིགས་དབང་ཕྱུག་གི་གཟུངས་དང་སྙིང་པོ།
འཕགས་པ་ནཱི་ལ་ཀཎྛའི་གཟུངས།
སྙིང་རྗེ་མི་བཤོལ་བའི་གཟུངས་རྣམས་ལ་འགྱུར་བྱང་མ་འཁོད་པ།
ཀུན་ཏུ་བཟང་པོ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ།
འཇིག་རྟེན་དབང་ཕྱུག་གི་རྟོག་པ་རྒྱ་གར་གྱི་མཁན་པོ་ཛམྦྷ་ལ་དང་།
ལོ་ཙཱ་བ་བ་རིའི་འགྱུར།
པདྨ་ཅོད་པན་གྱི་རྒྱུད་ལེའུ་བཅུ་གཅིག་པ།
པཎྜི་ཏ་དྷརྨ་ཤྲཱི་མི་ཏྲ་དང་།
ལོ་ཙཱ་བ་དགེ་སློང་ཆོས་ཀྱི་བཟང་པོའི་འགྱུར།
འཕགས་པ་སྤྱན་རས་གཟིགས་དབང་ཕྱུག་སེང་གེ་སྒྲའི་རྒྱུད།
པཎྜི་ཏ་པྲ་ཛྙཱ་ཀ་ར་དང་།
ལོ་ཙཱ་བ་འགོས་ཁུག་པ་ལྷས་བཙས་ཀྱི་འགྱུར།
སྤྱན་རས་གཟིགས་དབང་ཕྱུག་སེང་གེ་སྒྲའི་གཟུངས།
རྗེ་བཙུན་མ་རྡོ་རྗེ་སེམས་མ་དང་།
ལོ་ཙཱ་བ་འགར་ཤེས་རབ་འབྱུང་གནས་ཀྱི་འགྱུར།
སེང་གེ་སྒྲའི་དམ་བཅས་པའི་གཟུངས།
རྒྱ་གར་གྱི་མཁན་པོ་ངག་གི་དབང་ཕྱུག་དང་།
གློག་སྐྱ་ཤེས་རབ་བརྩེགས་ཀྱི་འགྱུར།
སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་རྒྱལ་བ་ཐམས་ཅད་ཀྱི་རིང་བསྲེལ་རིན་པོ་ཆེའི་ཟ་མ་ཏོག་འགྱུར་བྱང་མ་འཁོད་པ།
འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་གསང་བ་རིང་བསྲེལ་གྱི་ཟ་མ་ཏོག་ཚིག་ལྷུག་པ་ཅན་འགྱུར་བྱང་མེད་པ་འདི་སྔ་མ་དང་ཚིགས་བཅད་ལྷུག་གི་ཁྱད་ཙམ་ལས་དོན་མཚུངས་པར་སྣང་ངོ།། 
འཕགས་པ་ལུས་ཀྱི་དབྱིབས་མཛེས་པ་ཞེས་བྱ་བའི་གཟུངས་དང་།
འཕགས་པ་གཞན་གྱིས་མི་ཐུབ་པ་མི་འཇིགས་པ་སྦྱིན་པ་ཞེས་བྱ་བ་གཉིས་རྒྱ་གར་གྱི་མཁན་པོ་པྲ་ཛྙཱ་ཝརྨ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
གཞན་གྱིས་མི་ཐུབ་པ་རིག་པ་ཆེན་མོ།
སྟོད་འགྱུར་གྱི་གཟུངས།
ཤློ་ཀ་བརྒྱ་ལོངས་པའི་གཟུངས་གཉིས།
ཤློ་ཀ་སྟོང་ལོངས་པའི་གཟུངས་གཉིས།
བློ་ཀ་སུམ་སྟོང་ལོངས་པའི་གཟུངས།
མི་བརྗེད་པའི་གཟུངས་རྣམས་ལ་འགྱུར་བྱང་མ་འཁོད་པ།
ཤེས་རབ་བསྐྱེད་པའི་གཟུངས་གཉིས།
པཎྜི་ཏ་བིདྱ་ཀ་ར་སིདྷ་དང་།
ལོ་ཙཱ་བ་བནྡེ་དེ་ཝ་ཙནྡྲས་ཞུས་པ།
ཐོས་པ་འཛིན་པའི་གཟུངས་འགྱུར་བྱང་མེད་པ།
དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་བཀོད་པ་ཀུན་སྟོན་པ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འདི་མདོ་ཁྲོད་དུ་ཡོད་ཀྱང་རྒྱུད་དང་མི་འགལ་བས་འདིར་ཡང་བཞག།
འཕགས་པ་སྤྱན་རས་གཟིགས་ཡིད་བཞིན་ནོར་བུའི་རྟོག་པ་ལས་བྱུང་བའི་སྨོན་ལམ་འགྱུར་བྱང་མ་འཁོད་པ།
འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོའི་གཟུངས་ཕན་ཡོན་དང་བཅས་པ་འབྲོག་མི་ཤཱཀྱ་ཡེ་ཤེས་ཀྱི་འགྱུར་རྣམས་སོ།། 
གསུམ་པ་རིགས་ཀྱི་ཡུམ་ལ།
སྒྲོལ་མ་རལ་པ་གྱེན་བརྫེས་རྩ་བའི་རྟོག་པ་ལས་ལྷག་པར་མོས་པའི་ཕྲེང་བ་ཞེས་བྱ་བའི་རིག་པའི་རྒྱལ་པོ་རྫོགས་སོ་ཡན་ཆད་བཞུགས་སོ།། 
ཚ་པ་ལ།
སྒྲོལ་མ་རལ་པ་གྱེན་བརྫེས་ཀྱི་རྟོག་པའི་འཕྲོ་ཡོངས་སུ་རྫོགས་པ་ཤཱཀྱའི་དགེ་སློང་རིན་ཆེན་གྲུབ་ཀྱི་འགྱུར།། 
འཕགས་པ་སྤྱན་རས་གཟིགས་དབང་ཕྱུག་གི་ཡུམ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ།
དེ་བཞིན་གཤེགས་པ་ཐམས་ཅད་ཀྱི་ཡུམ་སྒྲོལ་མ་ལས་སྣ་ཚོགས་འབྱུང་བའི་རྒྱུད་ལེའུ་སོ་ལྔ་བ།
རྒྱ་གར་གྱི་མཁན་པོ་དྷ་རྨ་ཤྲཱི་མི་ཏྲ་དང་།
ལོ་ཙཱ་བ་ཆོས་ཀྱི་བཟང་པོའི་འགྱུར།
རྗེ་བཙུན་མ་འཕགས་མ་སྒྲོལ་མའི་མཚན་བརྒྱ་རྩ་བརྒྱད་པ་འགྱུར་བྱང་མ་འཁོད་ཀྱང་ཐར་ལོའི་འགྱུར།
རྗེ་བཙུན་མ་སྒྲོལ་མའི་མཚན་བརྒྱ་རྩ་བརྒྱད་པ་སྒྲོལ་མ་མཆོག་ཅེས་བྱ་བའི་གཟུངས་ཆོ་ག་དང་བཅས་པ།
འཕགས་མ་སྒྲོལ་མའི་གཟུངས།
འཕགས་མ་སྒྲོལ་མ་རང་གིས་དམ་བཅས་པའི་གཟུངས།
རྗེ་བཙུན་མ་སྒྲོལ་མ་འཇིགས་པ་བརྒྱད་ལས་སྐྱོབ་པའི་མདོ།
འཕགས་པ་གྲགས་ལྡན་མའི་གཟུངས་རྣམས་སོ།། 
བཞི་བ་རིགས་ཀྱི་ཁྲོ་བོ་ཁྲོ་མོ་ལ།
སྤྱན་རས་གཟིགས་དབང་ཕྱུག་ཧ་ཡ་གི་བའི་གཟུངས།
ཕྱིར་བཟློག་པ་འཕགས་པ་རྣམ་པར་རྒྱལ་བ།
འཕགས་པ་པཎ་ཤ་བ་རིའི་མདོ་རྣམས་ལ་འགྱུར་བྱང་མ་འཁོད་པ།
འཕགས་པ་རི་ཁྲོད་ལོ་མ་གྱོན་མ་ཞེས་བྱ་བའི་གཟུངས་ལ་འགྱུར་བྱང་མ་བཀོད་པར་འདུག་ཀྱང་སྠ་བི་ར་དང་བ་རིའི་འགྱུར་རྣམས་སོ།། 
ལྔ་བ་རིགས་ཀྱི་བཀའ་ཉན་ཕོ་མོ་ལ།
འཕགས་པ་ཕྱིར་བཟློག་པ་སྟོབས་ཅན་ཞེས་བྱ་བའི་གཟུངས།
ལྷ་མོ་སྒྲ་དབྱངས་ལ་བསྟོད་པ་སྔགས་དང་བཅས་པ།
ལྷ་མོ་ཆེན་མོ་དཔལ་ལུང་བསྟན་པ་རྣམས་ལ་འགྱུར་བྱང་མ་འཁོད་པ།
འཕགས་པ་དཔལ་ཆེན་མོའི་མདོ་དང་།
དཔལ་གྱི་ལྷ་མོའི་མཚན་བཅུ་གཉིས་པ།
རྒྱ་གར་གྱི་མཁན་པོ་ཛི་ན་མི་ཏྲ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་བ།
མཆོག་ཐོབ་པའི་རིག་སྔགས་ཞེས་བྱ་བ་ལྷ་མོ་དུང་ཅན་མའི་སྙིང་པོ་འགྱུར་བྱང་མེད་པ་རྣམས་སོ།། 
གསུམ་པ་རྡོ་རྗེའི་རིགས་ཀྱི་རྒྱུད་ལ།
རིགས་ཀྱི་གཙོ་བོ་སོགས་ལྔ་ལས་དང་པོ་རིགས་ཀྱི་གཙོ་བོ་ནི།
འཕགས་པ་ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་བ་མི་འཁྲུགས་པའི་གཟུངས་འགྱུར་བྱུང་མ་འཁོད་པ་འདི་ཁོ་ནའོ།། 
གཉིས་པ་རིགས་ཀྱི་བདག་པོའི་རྒྱུད་ལ།
འཕགས་པ་རྡོ་རྗེ་ས་འོག་གི་རྒྱུད་ཀྱི་རྒྱལ་པོ་ཞེས་བྱ་བ་ལེའུ་ཉི་ཤུ་རྩ་ལྔ་བ།
རྒྱ་གར་གྱི་པཎྜི་ཏ་བདེ་བར་གཤེགས་པའི་དཔལ་དང་།
སྒྲ་སྒྱུར་ཀུན་དགའ་རྒྱལ་མཚན་དཔལ་བཟང་པོས་བསྒྱུར་བ་རྣམས་བཞུགས་སོ།། 
ཛ་པ་ལ།
ཕྱག་ན་རྡོ་རྗེ་རིག་པ་མཆོག་གི་རྒྱུད་ཆེན་པོ་ལེའུ་མེད་པ།
རྒྱ་གར་གྱི་མཁན་པོ་བིདྱ་ཀ་ར་པྲ་བྷ་དང་།
ལོ་ཙཱ་བ་བནྡེ་དཔལ་བརྩེགས་ཀྱི་འགྱུར།
འབྱུང་པོ་འདུལ་བྱེད་ཀྱི་རྒྱུད་སྟོང་ཕྲག་བཅུ་དྲུག་པ་ལས་ཇི་སྙེད་པ་རིམ་པར་ཕྱེ་བ་གཉིས་པ།
རྒྱ་གར་གྱི་མཁན་པོ་བུདྡྷཱ་ཀ་ར་ཝརྨ་དང་།
ལོ་ཙཱ་བ་དགེ་སློང་ཆོས་ཀྱི་ཤེས་རབ་ཀྱི་འགྱུར།
ལག་ན་རྡོ་རྗེ་གོས་སྔོན་པོ་ཅན་གྱི་ཆོ་ག་དང་བཅས་པའི་གཟུངས།
རྒྱ་གར་གྱི་མཁན་པོ་དཱི་པཾ་ཀ་ར་ཤྲཱི་ཛྙཱ་ན་དང་ལོ་ཙཱ་བ་རྒྱ་བརྩོན་འགྲུས་སེངྒེའི་འགྱུར།
ལག་ན་རྡོ་རྗེ་གོས་སྔོན་པོ་ཅན་གྱི་མཚན་བརྒྱ་རྩ་བརྒྱད་པ་གསང་སྔགས་དང་བཅས་པ་འགྱུར་བྱང་མ་འཁོད་པ།
འདི་ལ་བླ་མ་དག་རྒྱུད་གཞན་ཞིག་ནས་ཕྱུང་བ་ཡིན་པ་འདྲའོ་ཞེས་གསུངས།
ལག་ན་རྡོ་རྗེའི་སྙིང་པོ་བརྒྱད་ཀྱི་ཡ་གྱལ་རྡོ་རྗེ་རྣམ་པར་འཇོམས་པ་ཞེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
དེའི་བཤད་རྒྱུད་རྡོ་རྗེ་རི་རབ་ཆེན་པོའི་རྩེ་མོའི་ཁང་པ་བརྩེགས་པའི་གཟུངས།
རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་།
ཛྙ་ན་སིདྡྷི་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ་རྣམས་བཞུགས་སོ།། 
གསུམ་པ་རིགས་ཀྱི་ཡུམ་ལ།
གླེགས་བམ་ཝ་པ་ལ།
འཕགས་པ་རྡོ་རྗེ་མི་ཕམ་པ་མེ་ལྟར་འབར་བ་རབ་ཏུ་རྨོངས་བྱེད་ཅེས་བྱ་བའི་གཟུངས།
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་སྐད་གསར་བཅད་ཀྱིས་བཅོས་པ་རྣམས་སོ།། 
བཞི་བ་རིགས་ཀྱི་ཁྲོ་བོ་ཁྲོ་མོ་ལ།
རྡོ་རྗེ་ཕྲ་མོ་ཐོགས་པ་མེད་པ་ཞེས་བྱ་བའི་གཟུངས་འགྱུར་བྱང་མ་འཁོད་པ།
འཕགས་པ་ལག་ན་རྡོ་རྗེ་བཅུའི་སྙིང་པོ།
པཎྜི་ཏ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ལོ་ཙཱ་བ་བནྡེ་ཡེ་ཤེས་སྡེའི་འགྱུར།
འཕགས་པ་བདུད་རྩི་ཐབ་སྦྱོར་གྱི་སྙིང་པོ་བཞི་བ་ཞེས་བྱ་བའི་གཟུངས་འགྱུར་བྱང་མེད་པ་རྣམས་སོ།། 
ལྔ་པ་རིགས་ཀྱི་ཕོ་ཉ་དང་བཀའ་ཉན་ཕོ་མོ་ལ།
ཁྲོ་བོའི་རྒྱལ་པོ་སྨེ་བརྩེགས་ལ་བསྟོད་པ་སྔགས་དང་བཅས་པ་འགྱུར་བྱང་མ་འཁོད་པ།
འཕགས་པ་སྟོབས་པོ་ཆེ་ཞེས་བྱ་བའི་མདོ།
རྒྱ་གར་གྱི་མཁན་པོ་ཤཱི་ལེནྡྲ་བོ་དྷི་དང་།
ཛི་ན་མི་ཏྲ་དང་།
ལོ་ཙཱ་བ་བནྡེ་ཡེ་ཤེས་སྡེ་ལ་སོགས་པའི་འགྱུར།
འཕགས་མ་རྡོ་རྗེ་ལུ་གུ་རྒྱུད་ཀྱི་རྟོག་པ་ལེའུ་བཞི་བ་པཎྜི་ཏ་ཨ་ཏུ་ལ་དཱ་ས་བཛྲ་ལ་ཞུས་ནས།
ལོ་ཙཱ་བ་མར་པ་ཆོས་ཀྱི་དབང་ཕྱུག་གྲགས་པས་བསྒྱུར་བ།
རྡོ་རྗེ་མཆུ་ཞེས་ཀླུའི་དམ་ཚིག་གི་ཆོ་ག།
རྡོ་རྗེ་གནམ་ལྕགས་མཆུ་ཞེས་བྱ་བའི་གཟུངས།
འཕགས་པ་ལྕགས་ཀྱི་མཆུ་ཞེས་བྱ་བའི་གཟུངས།
འཕགས་པ་ལྕགས་མཆུ་ནག་པོ་ཞེས་བྱ་བའི་གཟུངས་ཏེ།
མཆུ་སྡེ་ལྔར་གྲགས་པ་རྣམས་ལ་འགྱུར་བྱང་མ་འཁོད་པ་དག་གོ།། 
བཞི་བ་ནོར་ཅན་གྱི་རིགས་ལ།
འཕགས་མ་ནོར་བུ་བཟང་པོའི་གཟུངས་བློ་ཀ་བཅོ་ལྔ་བ།
རྒྱ་གར་གྱི་མཁན་པོ་བིདྱ་ཀ་ར་སིདྷ་དང་།
ལོ་ཙཱ་བ་བནྡེ་ཀླུའི་དབང་པོའི་འགྱུར།
གནོད་སྦྱིན་ནོར་བུ་བཟང་པོའི་རྟོག་པ་པཎྜི་ཏ་མཉྩ་ཤྲཱི་དང་།
ལོ་ཙཱ་བ་དགེ་སློང་བ་རིའི་འགྱུར།
གནོད་སྦྱིན་སྡེ་དཔོན་གར་མཁན་མཆོག་གི་བརྟག་པ་སྔ་ཕྱི་གཉིས་ལ་ལེའུ་བཅུ་དྲུག་པ།
རྒྱ་གར་གྱི་མཁན་པོ་དྷན་གུཔྟ་དང་།
རབ་ཞི་ལོ་ཙཱའི་འགྱུར།
གནོད་འཛིན་དཔལ་ཞེས་བྱ་བའི་གཟུངས་དང་།
འཕགས་པ་གནོད་འཛིན་ཆུ་དབང་སྙིང་རྗེ་ཅན་གྱི་གཟུངས་ལ་འགྱུར་བྱང་མ་འཁོད་པ།
འཕགས་པ་གནོད་གནས་དབང་པོ་ཇི་ལྟར་འབྱུང་བའི་རྟོག་པ།
པཎྜི་ཏ་སྒེག་པའི་རྡོ་རྗེ་དང་།
ལོ་ཙཱ་བ་རྡོ་རྗེ་གྲགས་ཀྱི་འགྱུར།
འཕགས་པ་གནོད་འཛིན་གྱི་མཚན་བརྒྱ་རྩ་བརྒྱད་པ་འགྱུར་བྱང་མ་འཁོད་པ་རྣམས་སོ།། 
ལྔ་བ་རྒྱས་པའི་རིགས་ལ།
འཕགས་པ་མི་ཁ་ལའི་གཟུངས།
རྒྱ་གར་གྱི་མཁན་པོ་པྲ་ཛྙཱ་ཝརྨ་དང་།
ལོ་ཙཱ་བ་བནྡེ་ཡེ་ཤེས་སྡེ་ལ་སོགས་པའི་འགྱུར་ཉིད་དོ།། 
དྲུག་པ་འཇིག་རྟེན་པའི་རིགས་ལ།
རིག་སྔགས་ཀྱི་རྒྱལ་པོ་དབུགས་ཆེན་པོ་ཞེས་བྱ་བ་འགྱུར་སྔ་མ་དང་འདྲ་བ་ཉིད་དོ།། 
བདུན་པ་ཕྱོགས་གང་དུའང་ངོས་གཟུང་དཀའ་བའི་གཟུངས་ཕྲན་སྣ་ཚོགས་ཕྱོགས་གཅིག་ཏུ་བྱས་པའི་སྐོར་ལ།
རིན་པོ་ཆེ་བརྡར་བའི་གཟུངས།
བསྐོར་བ་བྱ་བའི་གཟུངས།
མཆོད་རྟེན་བསྐོར་བའི་གཟུངས།
ཡོན་ཡོངས་སུ་སྦྱོང་བའི་གཟུངས་གཉིས།
ཕྱག་བྱ་བའི་གཟུངས་༑གོས་བརྒྱ་ཐོབ་པའི་གཟུངས།
མི་དགའ་བར་བྱེད་པའི་གཟུངས།
འཕགས་པ་སྤྱན་རྣམ་པར་དག་པའི་གཟུངས།
ངན་སོང་ཐམས་ཅད་ཡོངས་སུ་སྦྱོང་བའི་གཟུངས།
སྐྲན་ཞི་བའི་གཟུངས།
མ་ཞུ་བའི་ནད་འབྱུང་བའི་གཟུངས།
སྡང་བ་ཐམས་ཅད་ཞི་བར་བྱེད་པའི་གཟུངས།
སྡིག་པ་ཐམས་ཅད་ཞི་བར་བྱེད་པའི་གཟུངས།
ཁྲོ་བ་ཞི་བར་བྱེད་པའི་གཟུངས།
ཁྲོས་པ་ཞི་བར་བྱེད་པའི་གཟུངས།
ཚིག་བཙན་པའི་གཟུངས།
བདག་སྲུང་བའི་གཟུངས།
ཡིད་དུ་འོང་བའི་གཟུངས།། 
མགྲིན་པ་སྙན་པའི་གཟུངས།
དོན་ཐམས་ཅད་འགྲུབ་པའི་གཟུངས།
ལས་གྲུབ་པའི་གཟུངས།
དུག་ཐམས་ཅད་ཞི་བར་བྱེད་པའི་གཟུངས།
བཅིངས་པ་ལས་གྲོལ་བའི་གཟུངས།
བདུད་སྐྲག་པར་བྱེད་པའི་གཟུངས།
རྨ་འབྱོར་བར་བྱེད་པའི་གཟུངས།
མེའི་ཟུག་རྔུ་རབ་ཏུ་ཞི་བར་བྱེད་པའི་གཟུངས།
མཁྲིས་པའི་ནད་སེལ་བར་བྱེད་པའི་གཟུངས།
བད་ཀན་གྱི་ནད་སེལ་བར་བྱེད་པའི་གཟུངས།
ག་ཡའི་ནད་སེལ་བར་བྱེད་པའི་གཟུངས།
རིམས་དང་སྲོག་ཆགས་ཀྱིས་མི་ཚུགས་པའི་གཟུངས་རྣམས་ལ་འགྱུར་བྱང་མ་འཁོད་པ།
མཆིལ་མ།
སྣབས།
དྲི་ཆེན།
དྲི་ཆུ་རྣམས་སྦྱིན་པར་བཏང་བའི་གཟུངས།
བླ་མ་རྡོ་རྗེ་གདན་པས་མདོ་རྒྱུད་ནས་ཕྱུངས་ཏེ་ལོ་ཙཱ་བ་བ་རིས་བསྒྱུར་བ་རྣམས་སོ།། 
འདི་རྣམས་སྔོན་གྱི་རྒྱུད་འབུམ་ཚོར་བྱུང་བ་བཞིན་གང་དུ་གཏོགས་མ་ཕྱེ་བར་ཕྱོགས་མཚུངས་སུ་བཞག་པ་སྟེ།
སོ་སོའི་རྣམ་དབྱེ་ཞིབ་པར་ཤེས་པ་ཞིག་འདོད་ན་སོ་སོའི་ཁུངས་ཀྱི་མདོ་རྒྱུད་གང་ཡིན་བཙལ་དགོས་སོ།
གཉིས་པ་བྱ་བ་སྤྱིའི་རྒྱུད་ལ།
རིགས་དྲུག་གི་ཚུལ་དང་དེ་དག་སོ་སོའི་སྔགས་སྒྲུབ་པའི་བྱ་བ་སོགས་གདམས་ངག་གི་ཚུལ་དུ་བསྟན་པ་དཔུང་བཟངས་ཀྱིས་ཞུས་པའི་རྒྱུད་ལ་ལེའུ་བཅུ་གཅིག་པ།
བྱ་བའི་རྒྱུད་ཀྱི་དཀྱིལ་འཁོར་སུམ་སྟོང་ལྔ་བརྒྱ་པོ་ཐམས་ཅད་ཀྱི་སྤྱིའི་ཆོ་ག་སྟོན་པ་གསང་བ་སྤྱིའི་རྒྱུད།
སྒྲུབ་པའི་སྤྱོད་པ་ལེགས་པར་སྟོན་པ་ལེགས་པར་གྲུབ་པར་བྱེད་པའི་རྒྱུད་ཆེན་པོ་ལས་སྒྲུབ་པའི་ཐབས་རིམ་པར་ཕྱེ་བ།
ཏེང་ངེ་འཛིན་གྱི་སྤྱོད་པ་ཁྱད་པར་ཅན་སྟོན་པ་བསམ་གཏན་གྱི་རིམ་པར་ཕྱེ་བའི་རྒྱུད་བསམ་གཏན་ཕྱི་མར་གྲགས་པ་རྣམས་ཏེ་དེ་དག་ལ་འགྱུར་བྱང་མ་འཁོད་ཀྱང་།
སྔོན་བསྟན་པ་སྔ་དར་གྱི་དུས་སུ་བསྒྱུར་བ་ཡིན་ནོ།། 
ལྔ་པ་ཕུན་སུམ་ཚོགས་པའི་ཡན་ལག་ཏུ་བསྔོ་སྨོན་ཤིས་བརྗོད་ཀྱི་སྐོར་ལ།
འཕགས་པ་དགོངས་པའི་རྒྱུད་ཀྱི་ཕྲེང་བ་ཆེན་པོ་བྱང་ཆུབ་སེམས་དཔའི་རྣམ་པར་ངེས་པ་ཆེན་པོ་བསྟན་པ་ལས།
ནོར་བུ་ཆེན་པོ་རིན་པོ་ཆེ་ལ་མཁས་པ་བསྟན་པ་ཡོངས་སུ་བསྔོ་བ་ཆེན་པོའི་རྒྱལ་པོ་ཞེས་བྱ་བ།
ཁ་ཆེའི་མཁན་པོ་དྷརྨ་ཀ་ར་དང་།
ལོ་ཙཱ་བ་བནྡེ་དཔལ་འབྱོར་གྱིས་བསྒྱུར་བ་ལས།
རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་དང་།
ལོ་ཙཱ་བ་བནྡེ་དཔལ་བརྩེགས་ཀྱིས་བསྒྱུར་ཅིང་ཞུས་པ།
འཕགས་པ་ཡོངས་སུ་བསྔོ་བའི་རྒྱལ་པོ་སྔགས་དང་བཅས་པ་བམ་པོ་གཉིས་པ།
པཎྜི་ཏ་བིཅུ་ཀ་ར་པྲ་བྷ་དང་།
ལོ་ཙཱ་བ་ཡེ་ཤེས་སྙིང་པོ་དང་དཔལ་བརྩེགས་རཀྵི་ཏ་སོགས་ཀྱིས་བསྒྱུར་ཅིང་ཞུས་པ།
གཞན་ཡང་མདོ་སྔགས་ཀྱི་བསྔོ་སྨོན་ཤིས་བརྗོད་ཀྱི་ཚིགས་བཅད་ཅི་རིགས་པས་མཐའ་བརྒྱན་པ་བཅས་བཞུགས་པ་ཡིན་ནོ།། 
དེ་ལྟར་གསང་སྔགས་རྒྱུད་འབུམ་གྱི་སྐོར་རྣམས་རྫོགས་ནས།
དེ་དག་ལས་གཟུངས་ཕྲན་རྣམས་འགྲོ་ཕན་གྱི་ཆེད་ཕྱོགས་གཅིག་ཏུ་བཀོལ་བ།
དེང་སང་གཟུངས་འདུས་སུ་གྲགས་པ་ཚལ་པ་བཀའ་འགྱུར་གྱི་དཔེ་རྒྱུན་ལ་བྱུང་བ་བཞིན་རྒྱུད་ཀྱི་གཤམ་ཉིད་དུ་བཀོད་པ་ལ།
གླེགས་བམ་ཨེ་ཝཾ་གྱི་རྟགས་ཅན་གཉིས་བཞུགས་ཤིང་།
གླེགས་བམ་ཤྲཱི་གྱི་རྟགས་ཅན་ལ་དུས་ཀྱི་འཁོར་ལོའི་རྒྱས་འགྲེལ་དྲི་མེད་འོད་ཅེས་བྱ་བ་ཤློ་ཀ་སྟོང་ཕྲག་བཅུ་གཉིས་པ་ལས་དབང་གི་ལེའུའི་རྒྱུས་འགྲེལ་རྫོགས་སོ་ཡན་བཞུགས་སོ།། 
གླེགས་བམ་ལ་ཎྨཱིའི་གས་ཅན་ལ་དེ་འཕྲོས་ཡེ་ཤེས་ལེའུའི་རྒྱས་འགྲེལ་རྫོགས་སོ་ཡན་ཚང་བ་དང་།
བཞུགས་བྱང་དཀར་ཆག་དང་བཅས་པ་བཞུགས་ཤིང་།
རྒྱས་འགྲེལ་འདི་ཉིད་བསྟན་བཅོས་སུ་གཏོགས་ཀྱང་སྔགས་ཀྱི་ཚུལ་ཐམས་ཅད་ཀྱི་ངེས་གསང་བླ་ན་མེད་པ་དགྲོལ་བར་བྱེད་པའི་རྒྱུད་འགྲེལ་མ་ལུས་པའི་རྒྱལ་པོ་ལྟ་བུ་ཡིན་ཞིང་།
སྟོན་པ་འདི་ཉིད་ཀྱི་བཀའ་དང་མཚུངས་པར་བཀུར་སྟི་བྱ་བའི་ཕྱིར་སྔོན་གྱི་མཁས་པ་དག་གིས་བཀོད་པ་ལྟར་འདིར་ཡང་པར་དུ་ས་བསྒྲུབས་པ་ཡིན་ནོ།། 
དེ་ལྟར་པུསྟ་ཀ་བརྒྱ་ཕྲག་གི་ཕྲེང་བ་མངོན་པར་གསལ་བ་བསྟན་འགྲོའི་ཕན་བདེའི་རྩ་ལག་མཆོག་ཏུ་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་བཞུགས་པ་འདི་ལགས་སོ།། 
འདིར་སྨྲས་པ།
ཉེས་བརྒྱ་བདོ་བའི་མི་བཟད་ཞུགས་ཀྱིས་གང་།། 
བསྟན་མཆོག་བླ་མེད་མཐོ་རིས་གནས་ཟོས་ཚེ།། 
རྣམ་དཔྱོད་རལ་པ་བརྐྱངས་པས་ལེགས་ལྡན་ཆོས།། 
གངྒའི་ལྷ་མོ་འཛིན་པའི་དབང་ཕྱུག་འདིས།། 
སྐྱེ་དགུའི་ལེགས་བྱས་རྒྱ་མཚོར་འཁྱིལ་པའི་དཔུང་།། 
རབ་དཀར་སྙིང་སྟོབས་ས་འཛིན་མནྡ་རས།། 
བསྲུབས་པའི་ངོ་མཚར་ལས་སྐྱེས་ཡོངས་འདུའི་ཕྲེང་།། 
མངོན་པར་རྒོད་པའི་མཆོད་སྡོང་རབ་ཏུ་འབར།། 
ཐུབ་མཆོག་ཞལ་གྱི་ཆུ་སྐྱེས་ལས་ལྷུང་བའི།། 
བདུད་རྩིའི་ཟིལ་དངར་སྲིད་ན་བར་མེད་དུ།། 
སྤྲོ་བ་གཏན་པ་མེད་པའི་མཆོད་སྦྱིན་མཁན།། 
པར་ཞེས་ཡི་གེའི་གྲགས་པ་རབ་གསལ་བྱུང་།། 
ཆོས་ཀྱི་གྲུ་ཆར་ཆེན་པོ་འདི་ཁུགས་པས།། 
ཆོས་ཀྱིས་ཕོངས་པའི་དགོན་དུང་ཉམ་ངར་ཡང་།། 
ཆོས་ཀྱི་མྱུ་གུ་ཅི་ཡང་འཕེལ་འགྱུར་བ།། 
ཆོས་ལས་བྱུང་བའི་རིགས་པས་ངེས་པ་ཡིན།། 
སྔོན་མེད་སྣང་བ་རྒྱ་ཆེན་འཛུམ་པ་འདིས།། 
ཕྱོགས་ཀྱི་བུ་མོའི་བཞིན་རས་རབ་མཛེས་ཀྱང་།། 
ལུས་མེད་སྡེར་བཅས་མགོ་བོ་དུད་པ་ལ།། 
ངོ་ཚའི་གནས་སྐབས་ཅི་ཡང་བྱིན་པར་གྱུར།། 
བདེ་བར་གཤེགས་པའི་བཀའ་གངས་ཅན་གྱི་བརྡས་དྲངས་པའི་ཕྱི་མོའི་ཚོགས་ཇི་སྙེད་པ་པར་དུ་བསྒྲུབས་པའི་ཚུལ་ལས་ཉེ་བར་བརྩམས་པའི་གཏམ་བཟང་པོ་བློ་ལྡན་མོས་པའི་ཀུནྡ་ཡོངས་སུ་ཁ་བྱེ་བའི་ཟླ་འོད་གཞོན་ནུའི་འཁྲི་ཤིང་ལས།
བཞུགས་བྱང་དཀར་ཆག་དངོས་ལེགས་པར་བཤད་པའི་ཡལ་འདབ་སྟེ་བཞི་པའོ།།།། ༄༅།། པྲཱཀཱརཔུཎྱཾནབྷབདྣིཔཱུལཾསཽཀཱཪྻྻཀོཥཱམབྷིཔཱུརིཏཱཡཾ།། 
བྷཱབྱསྱཙ་སྱཱདྱདིརཱུཔཀཏྭཾཔུནརྡྭིཏཱིཡཱསནནོ྅པིཙེཏཾ།། 
བསོད་ནམས་ར་བ་མཁའ་ལྟར་རྒྱ་ཆེ་བ།། 
མངོན་པར་གཏམས་པའི་ལེགས་བྱས་བང་མཛོད་འདི།། 
གལ་ཏེ་གཟུགས་ཅན་ཉིད་ན་སྲིད་པ་ཡི།། 
གོ་ས་གཉིས་པ་གཞར་ཡང་མེད་པ་སྙམ།། 
མ་ལ་ཡར་སྐྱེས་དྲི་བཞོན་གྱིས་དྲངས་པའི།། 
ག་བུར་རྡུལ་ཚོགས་སྟུག་པོ་གཡོ་བ་བཞིན།། 
འཁོར་བའི་གདུང་བ་འཇོམས་ལ་ཆས་གྱུར་པའི།། 
རབ་བསིལ་ཆོས་ཀྱི་ཡོན་ཏན་ཟད་པ་མེད།། 
ཕྱོགས་རེ་ཙམ་ཞིག་གསལ་བར་བསྟན་བྱས་ཀྱང་།། 
ནང་གི་མུན་པ་ངེས་པར་མི་གནས་པས།། 
ཐར་པའི་ཕྱོགས་སུ་འཛེགས་པའི་ལམ་སྟེགས་ཙམ།། 
འགྲོ་བ་འདི་ལ་མངོན་པར་གསལ་བར་བྱེད།། 
ལྔ་པ་དེ་ལྟར་བཞེངས་པའི་དགོས་ཆེད་ཕན་ཡོན་བསྔོ་སྨོན་དང་བཅས་པའི་སྐོར་ལ།
དང་པོ་དགོས་ཆེད་ནི།
མིའི་དབང་པོ་ཉིད་ཀྱིས་ཐུགས་ལ་བརྣགས་པའི་དགོས་པའི་གཙོ་བོ།
མཐར་ཐུག་བྱང་ཆུབ་ཀྱི་ལམ་ཐམས་ཅད་ཡོངས་སུ་རྫོགས་ཏེ་རྣམ་པ་ཐམས་ཅད་མཁྱེན་པའི་གོ་འཕང་མྱུར་དུ་ཐོབ་པར་བྱ་བའི་ཕྱིར་དང་།
དེ་མ་ཐོབ་ཀྱི་ཚེ་རབས་ཐམས་ཅད་དུའང་བདེ་བར་གཤེགས་པའི་བསྟན་པ་རིན་པོ་ཆེའི་སྣོད་དུ་གྱུར་ཏེ།
སྦྱིན་པ་དང་།
ཚུལ་ཁྲིམས་དང་།
བཟོད་པ་དང་།
བརྩོན་འགྲུས་དང་།
བསམ་གཏན་དང་།
ཤེས་རབ་དང་།
ཐབས་དང་།
སྟོབས་དང་།
སྨོན་ལམ་དང་།
ཡེ་ཤེས་ལ་སོགས་པ་བྱང་ཆུབ་ཀྱི་སྤྱོད་པ་རླབས་པོ་ཆེ་ལ་ཞུགས་ཏེ་འགྲོ་བ་མཐའ་དག་སྒྲོལ་བར་བྱ་བའི་ཕྱིར་བྱང་ཆུབ་སེམས་དཔའི་རྣམ་པར་འཕྲུལ་པ་རྒྱ་མཚོས་ཞིང་སྦྱོང་བ་དང་།
སེམས་ཅན་སྨིན་པ་དང་།
སྨོན་ལམ་རྫོགས་པར་མཛད་པ་སོགས་སྤྱོད་པ་ཁྱད་པར་ཅན་བསྒྲུབ་པའི་ཕྱིར་ཡིན་ལ།
གནས་སྐབས་ཀྱི་དགོས་པའང་།
གཙོ་བོར་བདེ་བར་གཤེགས་པའི་བསྟན་པ་འཇིག་རྟེན་གྱི་ཁམས་སྤྱི་དང་བྱེ་བྲག་ཁ་བ་ཅན་གྱི་ལྗོངས་འདིར་ཡུན་རིང་དུ་གནས་པར་བྱ་བའི་ཕྱིར་དང་།
བསྟན་པའི་རྩ་ལག་བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་བསྐལ་བརྒྱར་བརྟན་པའི་སླད་དང་།
ཡུལ་ཕྱོགས་ཐམས་ཅད་དང་།
ཁྱད་པར་མངའ་འོག་ཏུ་གཏོགས་པ་རྣམས་སུ་ལེགས་བྱས་ཀྱི་མཐུ་རྒྱ་ཆེན་པོ་འདིས་དཀར་ཕྱོགས་སྐྱོང་བ་རྣམས་ཀྱི་སྟོབས་ལྷག་པར་བདོ་བས་སའི་བཅུད་ཕུན་སུམ་ཚོགས་ཤིང་།
དུས་དང་མཐུན་པའི་ཆར་གྱི་རྒྱུན་གེགས་མེད་དུ་བབས་པས་ལོ་ཏོག་ཕུན་སུམ་ཚོགས་པར་སྨིན་ཞིང་།
སྐྱེ་དགུ་རྣམས་ཆོས་དང་འབྱོར་པ་ཚེ་དང་དབང་ཕྱུག་དཔལ་དང་གྲགས་པ་ཐམས་ཅད་ལེགས་པར་འཕེལ་བའི་ཕྱིར་དང་།
རྫོགས་ལྡན་གྱི་དུས་ལྟ་བུར་ནད་ཡམས་དང་མུ་གེ་དང་དམག་འཁྲུག་དང་།
གཅིག་གིས་གཅིག་འཇོམས་ཤིང་རྐུ་བ་དང་།
སྐལ་བ་ངན་པ་དང་།
བཀྲ་མི་ཤིས་པ་ལ་སོགས་པ་མིང་ཙམ་ཡང་མི་གྲགས་པའི་ཕྱིར་དང་།
ཁྱད་པར་མིའི་དབང་པོ་ཉིད་ཀྱི་སྐུ་གཉེན་དུ་འབྲེལ་བ་གོང་མ་གཤེགས་པ་རྣམས་ཀྱི་དགོངས་རྫོགས་དང་།
ད་ལྟ་ཞལ་བཞུགས་པ་རྣམས་ཀྱི་བར་ཆད་སེལ་ཞིང་མཐུན་པའི་རྐྱེན་ཆོས་བཞིན་དུ་ཡོངས་སུ་རྫོགས་པའི་ཕྱིར་དང་།
ཡང་སྒོས་སའི་བདག་པོ་ཉིད་ཀྱིས་ཚེ་རབས་མང་པོར་འཁོར་བའི་གནས་རྣམས་སུ་བསགས་བསགས་པའི་སྡིག་པ་དང་སྒྲིབ་པའི་ཕུང་པོ་ཐམས་ཅད་རྨང་ནས་འཇིག་པའི་ཕྱིར་དང་།
ཐུགས་ལ་ཇི་ལྟར་བཞེད་པའི་དོན་ཐམས་ཅད་ཆོས་དང་མཐུན་པར་ཡོངས་སུ་འགྲུབ་ཅིང་ཚེ་དང་བསོད་ནམས་དཔལ་འབྱོར་ཐམས་ཅད་ཡར་ཟླ་བཞིན་དུ་འཕེལ་བའི་ཕྱིར་དང་།
ཆབ་སྲིད་མངའ་ཐང་གང་ལ་མཆོད་པའི་དགེ་འདུན་གྱི་སྡེ་དང་བཅས་པ་མི་ནུབ་སྲིད་མཐའི་བར་དུ་བརྟན་པའི་ཕྱིར་དང་།
ཚེ་འདི་ཉིད་ལ་དམ་པའི་ཆོས་ཀྱི་དཔལ་ཆེན་པོ་ལ་རང་དབང་དུ་ལོངས་སྤྱོད་པའི་མཐུ་ཐོབ་ནས་རྒྱལ་བ་སྲས་དང་བཅས་པས་དགོངས་ཤིང་བྱིན་གྱིས་རློབ་པ་དང་།
ལུས་བོར་མ་ཐག་ཏུ་བདེ་བ་ཅན་གྱི་ཞིང་ཁམས་སུ་རྫུས་ཏེ་སྐྱེས་ནས་བྱང་ཆུབ་ཀྱི་སྤྱོད་པ་རྫོགས་པར་བྱ་བ་རྣམས་ཀྱི་སླད་དུའོ།། 
གཉིས་པ་ཕན་ཡོན་ནི།
སྤྱིར་མདོ་རྒྱུད་བསྟན་བཅོས་རྣམས་སུ་བཟུང་བ་དང་བཅང་བ་དང་བཀླག་པ་དང་ཡི་གེར་བྲིས་པ་སོགས་ཀྱི་སྨན་ཡོན་བསམ་གྱིས་མི་ཁྱབ་པ་ཞིག་གསུངས་པ་ནའང་།
འདིར་ཉེ་བར་མཚོན་པ་ཙམ་ཞིག་དགོད་ན་གཙོ་བོར་རྒྱལ་བའི་ཡུམ་ལས་རིགས་ཀྱི་བུའམ་རིགས་ཀྱི་བུ་མོ་གང་ཤེས་རབ་ཀྱི་ཕ་རོལ་དུ་ཕྱིན་པ་འདི་ལ་མངོན་པར་དད་དེ་རྟོག་ཅིང་མོས་ལ་སེམས་དང་བས་བྱང་ཆུབ་ཏུ་སེམས་བསྐྱེད་ནས་ལྷག་པའི་བསམ་པས་ཉན་པ་དང་འཛིན་པ་དང་འཆང་བ་དང་ཀློག་པ་དང་ཀུན་ཆུབ་པར་བྱེད་པ་དང་རབ་ཏུ་འདོན་པ་དང་སྟོན་པ་དང་ཉེ་བར་སྟོན་པ་དང་ལུང་འབོགས་པ་དང་ཁ་ཏོན་བྱེད་པ་དང་གཞན་དག་ལའང་རྒྱ་ཆེར་ཡང་དག་པར་སྟོན་པ་དང་འདིའི་དོན་རྣམ་པར་འགྲེལ་པ་དང་།
ཡིད་ཀྱི་རྗེས་སུ་རྟོག་པ་དང་།
ཇི་ལྟ་བུར་གྲུབ་པའི་ཤེས་རབ་ཀྱིས་འདིར་ཡོངས་སུ་དཔྱོད་པར་བྱེད་པ་དང་།
སངས་རྒྱས་ཀྱི་ཚུལ་རྒྱུན་ཆད་པར་མ་གྱུར་ཅིག།
དམ་པའི་ཆོས་ནུབ་པར་མ་གྱུར་ཅིག་ཅེས་དམ་པའི་ཆོས་ཡུན་རིང་དུ་གནས་པར་བྱ་བ་དང་།
ཚུལ་དང་མ་བྲལ་བས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཕན་གདགས་པ་བསྒྲུབ་པ་བྱས་པར་འགྱུར་བར་ཆུང་ངུ་ན་གླེགས་བམ་དུ་ཆུད་པར་བྱས་ཏེ་འཆང་ངམ་བཞག་ལ།
ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལ་མེ་ཏོག་དང་བདུག་པ་དང་དྲི་དང་ཕྲེང་བ་དང་བྱུག་པ་དང་ཕྱེ་མ་དང་ན་བཟའ་དང་གདུགས་དང་རྒྱལ་མཚན་དང་དྲིལ་བུ་དང་བ་དན་དག་དང་ཁོར་ཡུག་ཏུ་མར་མེའི་ཕྲེང་བ་དག་དང་མཆོད་པ་རྣམ་པ་མང་པོ་དག་གིས་མཆོད་པར་བྱེད་དེ།
བཀུར་སྟིར་བྱེད།
བླ་མར་བྱེད།
རྗེད་པར་བྱེད།
མཆོད་པར་བྱེད།
རི་མོར་བྱེད།
བསྙེན་བཀུར་བྱེད་ན།
ཀཽ་ཤི་ཀ་བསོད་ནམས་མངོན་པར་འདུ་བྱེད་པ་དེ་ལ་རིན་པོ་ཆེ་སྣ་བདུན་གྱི་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་ལ་བཀུར་སྟིར་བྱས་པའི་བསོད་རྣམས་མངོན་པར་འདུ་བྱས་པ་སྔ་མ་དེས་བརྒྱའི་ཆར་ཡང་ཉེ་བར་མི་འགྲོ་སྟོང་གི་ཆར་ཡང་བརྒྱ་སྟོང་གི་ཆར་ཡང་བྱེ་བའི་ཆར་ཡང་བྱེ་བ་བརྒྱའི་ཆར་ཡང་བྱེ་བ་སྟོང་གི་ཆར་ཡང་བྱེ་བ་བརྒྱ་སྟོང་གི་ཆར་ཡང་བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོའོ།། 
གྲངས་སུ་ཡང་ཉེ་བར་མི་འགྲོའོ།། 
ཆར་ཡང་བགྲང་བར་ཡང་དཔེར་ཡང་དཔེས་བསྟན་པར་བྱ་བར་ཡང་རྟེན་དུ་ཡང་རྒྱུར་ཡང་མི་བཟོད་དོ།། 
ཞེས་སོགས་རྒྱ་ཆེར་བསྟན་ཅིང་།
དེའི་འགྲེལ་པར་སློབ་དཔོན་སེང་གེ་བཟང་པོས།
གཙོ་བོར་ཆོས་ཀྱི་སྐུའི་དེ་བཞིན་གཤེགས་པ་ཉིད་ཤེས་རབ་ཀྱི་ཕ་རོལ་དུ་ཕྱིན་པ་ཡིན་ནོ།། 
དེ་བས་ན་དེ་སྟོན་པར་བྱེད་པའི་རྒྱལ་བའི་ཡུམ་ལ་མཆོད་ན་ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཀྱི་སྐུ་ལ་མཆོད་པའི་ཕྱིར་བསོད་ནམས་མང་དུ་སྐྱེ་བ་ཡིན་ནོ།། 
གཟུགས་བརྙན་གྱི་དེ་བཞིན་གཤེགས་པ་ལ་མཆོད་ན་ནི་ཁྱད་པར་དུ་འཕགས་པའི་ཆོས་ཀྱི་སྡུས་མ་བསྡུས་པ་ཡིན་པའི་ཕྱིར་བསོད་ནམས་ཆེས་མང་དུ་མི་སྐྱེད་པ་ཡིན་ནོ།། 
བྲིས་ནས་མཆོད་ན་བསོད་ནམས་མང་དུ་བསྐྱེད་པར་བསྟན་ནས།
འབྲི་བཞིན་པ་ནའང་དེ་དང་འདྲའོ་ཞེས་བསྟན་པར་བྱ་བའི་ཕྱིར།
ཡང་རིགས་ཀྱི་བུའམ་ཞེས་བྱ་བ་ལ་སོགས་པ་གསུངས་སོ།། 
ཞེས་དང་།
དམ་པའི་ཆོས་ཡུན་རིང་དུ་གནས་པར་བྱ་བ་ནི་དེའི་རྒྱུ་མཚན་ནོ།། 
དེ་ཉིད་ནི་སངས་རྒྱས་ཀྱི་ཚུལ་ཞེས་བྱ་བ་ལ་སོགས་པ་གསུངས་པ་ཡིན་ཏེ།
སངས་རྒྱས་རྣམས་ཀྱི་ཚུལ་ནི་གཙོ་མོ་སྟེ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡིན་ལ།
འདི་ནི་གླེགས་བམ་དུ་བྲིས་པ་མེད་ན་བཀླག་པ་དང་ཁ་ཏོན་ལ་སོགས་པ་མེད་པར་འགྱུར་བས།
དེ་རྒྱུན་ཆད་པར་མ་གྱུར།
དེ་བཞིན་དུ་ཡུམ་མི་བཞུགས་ཏེ་རྟོགས་པ་དང་ལུང་གིས་དམ་པའི་ཆོས་ནུབ་པར་མ་གྱུར་ཅིག་ཅེས་པའོ།། 
བྱང་ཆུབ་སེམས་དཔའ་རྣམས་ཀྱིའང་ཡུམ་ཡིན་པས་གླེགས་བམ་དུ་བཞུགས་པས་ཉན་པ་ལ་སོགས་པའི་མཚན་གྱི་ཕན་གདགས་པ་བསྒྲུབ་པ་བྱས་པར་འགྱུར་ཡིན་ནོ།། 
ཞེས་བཤད་ཅིང་།
སྡུད་པ་ཚིགས་སུ་བཅད་པ་ལས་ཀྱང་།
ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི།། 
མཆོད་རྟེན་རིན་ཆེན་བདུན་ལས་བྱས་ཤིང་མཆོད་བྱེད་ལ།། 
བདེ་བར་གཤེགས་པའི་མཆོད་རྟེན་དེ་དག་གངྒཱ་ཡི།། 
བྱེ་མ་སྙེད་ཀྱིས་བྱེ་བ་ཕྲག་སྟོང་ཞིང་བཀང་སྟེ།། 
ཡོངས་སུ་བརྟག་བཟུང་ཞིང་རྣམས་བྱེ་བ་མཐའ་ཡས་ན།། 
སེམས་ཅན་ཇི་སྙེད་འཁོད་པ་དེ་དག་ཐམས་ཅད་ཀྱིས།། 
ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང་།། 
བྱུག་པས་དུས་གསུམ་བསྐལ་པའམ་དེ་བས་ལྷག་མཆོད་ལ།། 
གང་ཞིག་གང་ལས་རྣམ་འདྲེན་སྟོབས་བཅུ་འབྱུང་འགྱུར་བ།། 
བདེ་བར་གཤེགས་ཀྱི་ཡུམ་འདི་གླེགས་བམ་ལ་བྲིས་ཏེ།། 
འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན།། 
མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད།། 
ཅེས་དང་།
ལ་ལས་གངྒཱའི་ཀླུང་གི་བྱེ་སྙེད་ཞིང་རྣམས་ན།། 
སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས།། 
གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ།། 
སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས།། 
ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས།། 
ཆོས་རྣམས་མཐའ་དག་སྟོང་པ་ཉིད་དུ་འདིར་སྟོན་བྱེད།། 
དེ་ཐོས་ཉན་ཐོས་མྱུར་དུ་རྣམ་པར་གྲོལ་ལ་རེག།
རང་རྒྱལ་བྱང་ཆུབ་དང་ནི་སངས་རྒྱས་བྱང་ཆུབ་རེག།
ཞེས་གསུངས་པ་དང་།
འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་རྣམ་པར་འཕྲུལ་པ་བསྟན་པའི་མདོ་ལས།
གང་ཡང་འཛམ་བུའི་གླིང་འདི་དེ་བཞིན་གཤེགས་པའི་རིང་བསྲེལ་གྱི་མཆོད་རྟེན་རིན་པོ་ཆེ་སྣ་བདུན་ལས་བྱས་པས་གང་བར་བྱས་ཏེ།
ལྷའི་ཕྲེང་བ་དང་།
བྱུག་པ་དང་།
མེ་ཏོག་དང་།
མར་མེ་དང་།
རིན་པོ་ཆེའི་གདུགས་དང་།
སིལ་སྙན་དང་།
རྒྱལ་མཚན་དང་།
བ་དན་རྣམས་ཀྱིས་ལོ་འབུམ་དུ་བཀུར་སྟི་བྱས་ཏེ་རྗེད་ཅིང་མཆོད་པ་བས།
གང་ཆོས་ཀྱི་རྣམ་གྲངས་འདི་འཆང་བ་དང་།
ཀློག་པ་དང་།
མཆོད་པ་དང་།
འདྲི་བ་དང་།
འདྲིར་འཇུག་པ་དང་།
གཞན་དག་ལ་ཡང་དག་པར་རབ་ཏུ་བསྟན་ན་དེ་བས་འདི་ཆེས་བསོད་ནམས་མང་དུ་འཕེལ་ལོ།། 
རིགས་ཀྱི་བུ་གང་ལ་ལ་ཞིག་གིས་འཛམ་བུའི་གླིང་གི་སེམས་ཅན་དེ་དག་འཕགས་པའི་ལམ་ཡན་ལག་བརྒྱད་པ་ལ་འཇོག་ཅིང་།
བཞག་ནས་ཀྱང་ལྷའི་ལོ་སྟོང་དུ་ཡོ་བྱད་ཐམས་ཅད་ཀྱིས་མི་བྲེལ་བར་རྗེད་ཅིང་མཆོད་པ་བས།
གང་གིས་ཆོས་ཀྱི་རྣམ་གྲངས་འདི་ལས་ཚིག་བཞི་བའི་ཚིགས་སུ་བཅད་པ་ཙམ་ཡང་ཉན་པ་དང་།
འཆང་བ་དང་།
འདྲི་བ་དང་།
འདྲིར་བཅུག་པ་དང་།
གཞན་ལ་རྒྱས་པར་བྱེད་ན་དེ་བས་འདི་ཆེས་བསོད་ནམས་མང་དུ་འཕེལ་ལོ།། 
ཞེས་གསུངས་པ་དང་།
བྱང་ཆུབ་སེམས་དཔའི་སྤྱོད་པ་བསྟན་པའི་མདོ་ལས།
འཇམ་དཔལ་བྱང་ཆུབ་སེམས་དཔའ་གང་གིས་བསྐལ་པ་འབུམ་གྱི་བར་དུ་ཐབས་ལ་མཁས་པ་མེད་པར་ཕ་རོལ་དུ་ཕྱིན་པ་དྲུག་ལ་སྤྱད་པ་བས།
གང་གིས་ཆོས་ཀྱི་རྣམ་གྲངས་འདི་སོམ་ཉི་དང་བཅས་པས་ཐོས་ན་འདི་ནི་དེ་བས་ཆེས་བསོད་ནམས་མང་དུ་སྐྱེད་ན་གང་གིས་སོམ་ཉི་མེད་པར་ཐོས་པ་ལྟ་ཅི་སྨོས།
གང་གིས་ཡི་གེར་འདྲི་བ་དང་།
ལུང་ནོད་པ་དང་།
འཆང་བ་དང་།
གཞན་དག་ལའང་རྒྱ་ཆེར་ཡང་དག་པར་སྟོན་པ་ལྟ་ཅི་སྨོས།
ཞེས་དང་།
དེ་བཞིན་གཤེགས་པའི་སྙིང་པོ་ཞེས་བྱ་བའི་མདོ་ལས་ཀྱང་ཀུན་དགའ་བོ་བྱང་ཆུབ་སེམས་དཔའ་གང་ཆོས་ཀྱི་རྣམ་གྲངས་འདི་འཆང་བ་དང་།
ཀློག་པ་དང་།
གཞན་དག་ལའང་རྒྱ་ཆེར་ཡང་དག་པར་རབ་ཏུ་སྟོན་པ་དང་།
གླེགས་བམ་དུ་བྱས་ཏེ་འཆང་བ་དེས་འདི་སྙམ་དུ་བདག་གིས་དེང་ཉིད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་སྙམ་དུ་སེམས་བསྐྱེད་པར་བྱ་སྟེ།
དེ་ནི་ཇི་ལྟར་ད་ལྟར་ང་བཞིན་དུ་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་ཕྱག་བྱ་བའི་འོས་དང་།
མཆོད་པའི་འོས་ཡིན་ནོ།། 
ཞེས་འབྱུང་བ་སོགས་མདོར་ན་མདོ་སྡེ་རེ་རེ་འབྲི་བ་ལའང་དེ་ལྟ་བུའི་ཕན་ཡོན་ཡོད་ན།
མདོ་རྒྱུད་ཀྱི་གླེགས་བམ་མང་པོའི་ཕྱི་མོ་མི་ཟད་པའི་ཆོས་སྦྱིན་སྤེལ་བའི་ཕྱིར་པར་དུ་བསྒྲུབས་པའི་བསོད་ནམས་ཀྱི་ཕུང་པོ་ལ་ནི་ཕྱོགས་ཙམ་ཞིག་ཀྱང་བསྐལ་པ་བྱེ་བ་ཕྲག་མང་པོར་བརྗོད་པས་མཐའ་གཏུགས་པར་ནུས་པ་མ་ཡིན་ནོ།། 
དེའི་རྒྱུ་མཚན་ཡང་གོང་དུ་ལུང་དྲངས་པ་རྣམས་ཀྱི་དགོངས་པས་སྐྱེ་འགྲོའི་བདེ་སྐྱིད་མཐའ་དག་སངས་རྒྱས་ཀྱི་བསྟན་པ་ལ་རག་ལས་ཤིང་།
སངས་རྒྱས་ཀྱི་བསྟན་པའང་བསྟན་པ་དེ་འཛིན་པར་བྱེད་པའི་སྐྱེས་བུ་དམ་པ་རྣམས་ལ་རག་ལས།
བསྟན་འཛིན་གྱི་སྐྱེས་བུ་རྣམས་ཀྱང་བདེ་བར་གཤེགས་པའི་གསུང་རབ་ལ་ཐོས་བསམ་བསྒོམ་གསུམ་བྱས་པ་ལས་ཡིན་ཞིང་།
དེའང་ཡི་གེའི་ཕྱི་མོ་འཁྲུལ་བ་མེད་པ་དཔྱད་པ་གསུམ་གྱིས་རྣམ་པར་དག་པ་ལས་བྱུང་བ་ཡིན་པའི་ཕྱིར་སེམས་ཅན་གྱི་བདེ་སྐྱིད་དང་སངས་རྒྱས་ཀྱི་བསྟན་པ་གཉི་གའི་རྩ་ལག་ཏུ་གྱུར་པ་འདི་ལྟ་བུ་ལ་ནི་བསོད་ནམས་བྱ་བའི་དངོས་པོ་གང་གིས་ཀྱང་བསྐྲུན་པར་མི་ནུས་པའི་ཕྱིར་རོ།། 
ཁྱད་པར་དུ་དེང་སང་སྙིགས་མ་ལྔ་བདོ་བའི་མུན་ཀློང་སྟུག་པོར་གཡོ་བས་མཉམ་མེད་ཤཱཀྱའི་དབང་པོའི་བསྟན་པ་རིན་པོ་ཆེའང་ནུབ་པ་ལ་ཐག་མི་རིང་བའི་སྐབས་འདི་ལྟ་བུར་དམ་པའི་ཆོས་ཡུན་རིང་དུ་གནས་པའི་ཕྱིར་འབད་པ་ཆེན་པོས་བཟུང་བ་ནི་གཞར་ཡང་སྨན་ཡོན་གྱི་ཚོགས་བསམ་གྱིས་མི་ཁྱབ་པ་སྟེ།
འཕགས་པ་སྤྱན་རས་གཟིགས་ཞེས་བྱ་བ་ཐེག་པ་ཆེན་པོའི་མདོ་ལས།
གང་གིས་སངས་རྒྱས་སྟོང་རྣམས་དང་།། 
བརྒྱ་དང་བྱེ་བ་བགྲང་དག་ལ།། 
བསྐལ་པ་གངྒའི་བྱེ་མ་སྙེད།། 
དེ་སྙེད་བསྐལ་པར་བཀུར་བ་བས།། 
འཇིག་རྟེན་མགོན་གྱིས་གསུངས་པ་ཡི།། 
དམ་ཆོས་འཇིག་ཚེ་གང་ཞིག་གིས།། 
ཉིན་དང་མཚན་དུ་འཛིན་བྱེད་པ།། 
དེ་ནི་བསོད་ནམས་ཁྱད་པར་འཕགས།
ཆོས་འཇིག་དུས་ན་ཆོས་འཛིན་པ།། 
སྔོན་གྱི་སངས་རྒྱས་ཐམས་ཅད་དང་།། 
སངས་རྒྱས་ཡེ་ཤེས་རབ་གནས་པ།། 
ང་ལ་དེས་ནི་མཆོད་པ་བྱེད།། 
དམ་པའི་ཆོས་ནི་འཇིག་པའི་ཚེ།། 
སྟོན་པའི་བསྟན་པ་སྲུང་བྱེད་པ།། 
བསྐལ་པ་བྱེ་བ་སྟོང་རྣམས་སུ།། 
དེ་ནི་ནམས་ཀྱང་རྒུད་མི་འགྱུར།། 
ལུས་ཀྱིས་བདེ་བ་མྱོང་འགྱུར་ཞིང་།། 
དེ་ནི་ནད་ཀྱིས་བཏབ་མི་འགྱུར།། 
དེ་ནི་ཡིད་དུ་མི་འོང་བས།། 
ནམས་ཀྱང་འཕྲོག་པར་མི་འགྱུར་རོ།། 
སྟོན་པའི་བསྟན་པ་བསྲུང་བྱས་ན།། 
བཟོད་པ་ཕུན་སུམ་ཚོགས་པ་དང་།། 
དེས་དང་གསལ་དང་གཉེན་པ་དང་།། 
སེམས་ཅན་རྣམས་ལ་བྱམས་སེམས་འགྱུར།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
བདེ་དང་དགའ་འཐོབ་མཛོད་ནི་མང་པོར་འགྱུར།། 
སྔོན་གྱི་རིམ་གྲོ་བྱ་བ་འཐོབ་འགྱུར་ཞིང་།། 
མི་ཁོམ་བརྒྱད་པོ་མ་ལུས་ཟད་པར་སྤོང་།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
དཔེར་ན་ནམ་མཁའི་སྐར་མས་ཡོངས་གང་ལྟར།། 
རྟག་ཏུ་མཚན་གྱིས་གོ་ཆར་བྱས་པ་དང་།། 
རབ་ཏུ་ཚིག་སྙན་ཡིད་འོང་དབྱངས་ལྡན་འགྱུར།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
གང་ན་ཡིད་བདེ་མེད་ཅིང་རབ་སྡུག་པ།། 
རིགས་དམན་དེ་ནི་དེ་ཡིས་སྤངས་པར་འགྱུར།། 
ཕྱུག་ཅིང་ཤིན་ཏུ་བདེ་ལ་ལོངས་སྤྱོད་ལྡན།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
མཐུ་དང་སྟོབས་དང་ལྡན་ཞིང་བརྩོན་འགྲུས་ལྡན།། 
མི་དམན་ས་རྣམས་ཀུན་ཏུ་རྣམ་པར་རྒྱུ།། 
སངས་རྒྱས་བརྒྱ་སྟོང་དག་ལ་བསྙེན་བཀུར་བྱེད།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
མཆོག་ཏུ་རབ་མཛེས་གཟུགས་ལྡན་ཤེས་རབ་ལྡན།། 
མི་ཡི་འཇིག་རྟེན་མཆོག་ཏུ་བསྙེན་བཀུར་འགྱུར།། 
རྒྱལ་པོ་མཁས་པ་མཛངས་པ་རྣམས་ཀྱིས་བསྔགས།། 
འཇིག་ཚེ་རྒྱལ་བ་མཆོག་གི་ཆོས་བཟུང་བས།། 
མཆོག་ཏུ་གཟུགས་མཛེས་བལྟ་ན་སྡུག་པ་དང་།། 
སྐྱེས་པ་བུད་མེད་ལྷ་རྣམས་དགའ་བ་དང་།། 
བདེ་ཞིང་མཁས་ལ་བསྔགས་ཤིང་ཤེས་རབ་ལྡན།། 
སྟོན་པ་སྟོབས་བཅུ་མངའ་བ་ལྷ་ཡི་ལྷས།། 
གང་གི་མདུན་དུ་མདོ་འདི་རབ་བཤད་པ།། 
མི་དེའི་ལག་ཏུ་མདོ་སྡེ་འདི་འདྲ་འདི།། 
ཕྱི་མའི་དུས་ཀྱི་ཚེ་ན་ཐོབ་པར་འགྱུར།། 
ཞེས་དང་།
གསེར་འོད་དམ་པ་ལས།
ང་ཡོངས་སུ་མྱ་ངན་ལས་འདས་པའི་འོག་ཏུ་ཡང་འཐོར་ཞིང་ནུབ་པར་མི་འགྱུར་བར་བྱེད་པ་དེ་ནི་བླ་ན་མེད་པའི་བྱང་ཆུབ་ཀྱི་རྒྱུ་ཡང་དག་པ་ཡིན་པས་བསོད་ནམས་ཇི་སྙེད་ཅིག་འཐོབ་པར་འགྱུར་བ་ནི་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བརྗོད་ཀྱང་མཐར་ཐུག་པར་མི་འགྱུར་རོ།། 
དགེ་སློང་ངམ།
དགེ་སློང་མའམ།
དགེ་བསྙེན་ནམ།
དགེ་བསྙེན་མའམ།
གཞན་ཡང་རིགས་ཀྱི་བུའམ་རིགས་ཀྱི་བུ་མོ་ལ་སོགས་པ་གང་ལ་ལ་ཞིག།
མཆོད་པ་དང་བཀུར་སྟི་བྱས་ནས་ཡི་གེར་བྲིས་ཏེ་རྒྱ་ཆེར་སྤེལ་བ་དང་།
གཞན་དག་ལ་ཡང་དག་པར་སྟོན་པར་བྱེད་པས་ཐོབ་པའི་བསོད་ནམས་གང་ཡིན་པ་དེའང་དེ་བཞིན་ནོ།། 
ཞེས་གསུངས་པ་སོགས་མདོ་རྒྱུད་རྣམས་ནས་རྒྱ་ཆེར་འབྱུང་བ་ལྟར་རོ།། 
དེའང་དམ་པའི་ཆོས་འཛིན་པ་དངོས་ནི་མཛོད་ལས་སྟོན་པའི་དམ་ཆོས་རྣམ་གཉིས་ཏེ།། 
ལུང་དང་རྟོགས་པའི་བདག་ཉིད་དོ།། 
དེ་འཛིན་བྱེད་པ་སྨྲ་བྱེད་དང་།། 
སྒྲུབ་པར་བྱེད་པ་ཁོ་ན་ཡིན།། 
ཞེས་ལུང་གི་དམ་ཆོས་ཐོས་བསམ་གྱི་སྒོ་ནས་འཛིན་པ་དང་།
རྟོགས་པའི་དམ་ཆོས་ཉམས་ལེན་གྱི་སྒོ་ནས་འཛིན་པ་གཉིས་གསུངས་པ་ཡིན་ཞིང་།
དེ་ལ་གསུང་རབ་ཀྱི་ཕྱི་མོ་གླེགས་བམ་གྱི་ཕྲེང་བར་འཁོད་པ་མེད་ན་ཐོས་བསམ་བྱེད་པ་མི་འབྱུང་ལ།
དེ་མེད་པར་ཡང་སྒྲུབ་པ་ཉམས་ལེན་མི་འབྱུང་བས་ཆོས་ཡོངས་སུ་འཛིན་པའི་རྩ་བའང་འདི་ཉིད་ཁོ་ནར་ཤེས་པར་བྱའོ།། 
དེ་ལྟ་བུའི་ཕན་ཡོན་ཆེན་པོ་དང་ལྡན་པའི་གླེགས་བམ་གྱི་ཕྱི་མོ་རྣམས་གང་དུ་བཞུགས་པའི་ས་ཕྱོགས་དེ་ཉིད་དུའང་དགེ་ལེགས་ཀྱི་མཚན་མ་མང་པོ་ཕུན་སུམ་ཚོགས་པར་འབྱུང་བ་ཡིན་ཏེ།
བདུད་རྩི་བརྗོད་པ་ཞེས་བྱ་བ་ཐེག་པ་ཆེན་པོའི་མདོ་ལས།
ཡུལ་གང་ན་མདོ་སྡེ་འདི་ལྟ་བུ་འདི་འཛིན་པ་དང་།
ཆོས་སྨྲ་བ་གནས་པའམ།
ཆོས་ཀྱི་རྣམ་གྲངས་འདི་གླེགས་བམ་དུ་བྲིས་ཏེ་ཡོད་པའི་ཡུལ་དེར་ནད་དང་།
ཡམས་ཀྱི་ནད་དང་།
གནོད་པ་དང་།
འགོ་བའི་ནད་དང་།
འཁྲུག་པ་ཐམས་ཅད་རབ་ཏུ་ཞི་བར་འགྱུར་རོ།། 
ཞེས་དང་།
དེ་ཉིད་ལས་རྒྱལ་བའི་སྲས་པོ་བྱམས་པས་ཞལ་གྱིས་བཞེས་པའི་ཚུལ་ཡང་།
ཡུལ་གང་ན་མདོ་སྡེ་འདི་འཛིན་པ་དེ་ལྟ་བུ་དག་གནས་པའི་ཡུལ་དེར་བདག་གིས་དུས་མ་ལགས་པའི་བསེར་མ་དང་།
དགུང་ཆར་དང་།
མུ་གེ་དང་།
བྲོ་ནད་ཡ་ང་བ་དང་།
མི་ངས་དང་།
ཡམས་ཀྱི་ནད་དང་།
འགོ་བའི་ནད་དང་།
གནོད་པ་དང་འཁྲུགས་པ་ཐམས་ཅད་རབ་ཏུ་ཞི་བར་བགྱིའོ།། 
ཡུལ་གང་ན་ཆོས་ཀྱི་རྣམ་གྲངས་འདི་འཆང་བ་དང་།
གླེགས་བམ་དུ་བགྱིས་པའམ།
རྒྱལ་མཚན་གྱི་རྩེ་མོར་བཏགས་པ་ལ་མཆོད་པ་བགྱིད་པའི་ཡུལ་དེར་བདག་གི་བྱིན་གྱིས་བརླབས་ཀྱིས་ཕ་རོལ་གྱི་ས་དམག་ཚོགས་ཐམས་ཅད་དང་།
ཆོམ་རྐུན་དང་།
སྲིན་པོ་དང་།
མཁའ་འགྲོ་མའི་ཡ་ང་བ་ཐམས་ཅད་རབ་ཏུ་ཞི་བར་འགྱུར་རོ།། 
གང་དག་ན་ཆོས་སྨྲ་བ་འདི་ལྟ་བུ་དག་དང་།
མདོ་སྡེ་འདི་འཆང་བའི་ཡུལ་དེར།
བདག་གིས་ལོ་ཏོག་དང་ནོར་དང་འབྲུ་དང་མེ་ཏོག་དང་ལོ་མ་དང་འབྲས་བུ་ཐམས་ཅད་ཕུན་སུམ་ཚོགས་པ་དང་།
བདེ་བ་ཐམས་ཅད་འབྱུང་བར་བྱིན་གྱིས་བརླབ་པར་བགྱིའོ།། 
ཞེས་འབྱུང་བ་དང་།
གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལས་ཀྱང་མདོ་དེ་ཉིད་ཀྱིས་མཚོན་ནས་ཐེག་ཆེན་གྱི་མདོ་རྣམས་གང་དུ་བཞུགས་ཤིང་སྤེལ་བ་དང་མཆོད་པའི་རྒྱལ་པོ་སོགས་ཡོད་པ་དེར་རྒྱལ་པོ་ཆེན་པོ་བཞི་སོགས་ཀྱིས་སྐྱོང་བར་བྱེད་པའི་ཚུལ་རྒྱ་ཆེར་འབྱུང་ཞིང་ཁྱད་པར་དུ།
བཅོམ་ལྡན་འདས་མིའི་རྒྱལ་པོ་གང་གི་ཡུལ་དུ་མདོ་སྡེའི་དབང་པོ་འཛིན་པའི་དགེ་སློང་ཆོས་སྨྲ་བ་དེ་དག་འཆི་བར་འགྱུར་བའི་ཡུལ་དེ་དག་ཏུ་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་འདི་ཡང་བསྙེན་པར་འགྱུར་རོ།། 
བཙུན་པ་བཅོམ་ལྡན་འདས་ནམ་མིའི་རྒྱལ་པོས་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་འདི་མཉན་ཏེ་ཐོས་ནས་མདོ་སྡེའི་དབང་པོ་འདི་འཛིན་པའི་དགེ་སློང་དེ་དག་ཕྱིར་རྒོལ་བ་དེ་དག་ལས་ཀུན་ཏུ་སྲུང་བར་བགྱིད།
ཡོངས་སུ་སྐྱོབ་པ་དང་།
ཡོངས་སུ་འཛིན་པ་དང་།
ཡོངས་སུ་སྐྱོང་བར་བགྱིད་ནི།
བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས་མིའི་རྒྱལ་པོ་དེའི་ཡུལ་ཐམས་ཅད་ན་གནས་པའི་སེམས་ཅན་རྣམས་ཀུན་ཏུ་བསྲུང་བར་བགྱི།
ཡོངས་སུ་བསྐྱབ་པ་དང་།
ཡོངས་སུ་གཟུང་བ་དང་།
ཡོངས་སུ་བསྐྱང་བ་དང་།
ཞི་བ་དང་བདེ་ལེགས་སུ་འགྱུར་བར་བགྱིའོ།། 
བཙུན་པ་བཅོམ་ལྡན་འདས་མིའི་རྒྱལ་པོས་ནམ་དགེ་སློང་ངམ་དགེ་སློང་མའམ་དགེ་བསྙེན་ནམ་དགེ་བསྙེན་མ་མདོ་སྡེའི་དབང་པོ་འཛིན་པ་ལ་བདེ་བར་སྦྱར་བ་ཐམས་ཅད་ཀྱིས་བདེ་བར་བགྱིད་ན་བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས་མིའི་རྒྱལ་པོ་དེའི་ཡུལ་ཐམས་ཅད་ན་གནས་པའི་སེམས་ཅན་རྣམས་ལ་བདེ་བའི་ཡོ་བྱད་ཐམས་ཅད་ཀྱིས་བདེ་བ་དང་ཡོ་བྱད་ཐམས་ཅད་ཕུན་སུམ་ཚོགས་པར་བགྱིའོ།། 
བཙུན་པ་བཅོམ་ལྡན་འདས་ནཱམ་མིའི་རྒྱལ་པོས་དགེ་སློང་ངམ་དགེ་སློང་མའམ།
དགེ་བསྙེན་ནམ་དགེ་བསྙེན་མ་མདོ་སྡེའི་དབང་པོ་འདི་འཛིན་པ་ལ་བསྟི་སྟང་བགྱིད།
བླ་མར་བགྱིད།
རིམ་གྲོར་བགྱིད་ཅིང་མཆོད་ན་བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས་མིའི་རྒྱལ་པོ་ཆེན་པོ་དེ་ལ་རྒྱལ་པོ་ཐམས་ཅད་པས་ཆེས་བསྟི་སྟང་དུ་བགྱི།
ཆེས་བླ་མར་བགྱི།
ཆེས་རིམ་གྲོར་བགྱི།
ཆེས་མཆོད་པར་བགྱི་སྟེ་ཡུལ་ཐམས་ཅད་དུ་ཡང་རབ་ཏུ་བསྔགས་པར་བགྱིའོ།། 
ཞེས་སོགས་མདོ་རྣམས་ལས་རྒྱ་ཆེར་གསུངས་པ་སྨོས་ཀྱིས་མི་ལང་ཞིང་།
འདི་ལྟ་བུའི་བདེ་བར་གཤེགས་པས་གསུང་རབ་ཀྱི་གླེགས་བམ་རྒྱས་པའི་ཕྱི་མོའི་ཚུལ་གྱིས་སྙིགས་མའི་དུས་སུ་འགྲོ་བའི་དོན་མཛད་པར་སྣང་བའི་བདག་རྐྱེན་བསམ་པ་སྦྱོར་རྨ་མེད་པའང་རྒྱལ་བ་ཉིད་ཀྱི་རྣམ་པར་འཕྲུལ་པར་ཤེས་དགོས་ཏེ།
འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་རྣམ་པར་འཕྲུལ་པ་བསྟན་པའི་མདོ་ལས།
ཀྱེ་རྒྱལ་བའི་བུ་དག་དེ་བཞིན་ཏེ་དེ་བཞིན་གཤེགས་པའི་ཐབས་མཁས་པ་དང་སེམས་ཅན་ཡོངས་སུ་སྨིན་པར་བྱ་བ་ནི་མང་ངོ།། 
སེམས་ཅན་རྣམས་ཀྱི་བསམ་པ་ཇི་ལྟ་བུ་དང་།
ཇི་ལྟར་འདུལ་བ་དང་།
དགེ་བའི་རྩ་བ་ཇི་ལྟ་བུ་དང་།
སེམས་ཅན་རྣམས་ཀྱི་མོས་པ་སྣ་ཚོགས་ཀྱི་སྤྱོད་པ་མཁྱེན་ནས་ཆོས་སྟོན་ཏེ།
སེམས་ཅན་ཁ་ཅིག་ནི་བྱང་ཆུབ་སེམས་དཔས་འདུལ།
ཞེས་སོགས་ནས།
ཁ་ཅིག་ནི་སྐུ་གཟུགས་བྱེད་དུ་གཞུག་པ་དང་།
རི་མོ་དང་།
གསེར་དང་།
དངུལ་དང་ར་གན་གྱི་སྐུ་གཟུགས་བྱེད་དུ་གཞུག་པའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ།
ཁ་ཅིག་ནི་དགེ་སློང་གི་དགེ་འདུན་ལ་མཆོད་པ་དང་བཀུར་སྟི་བྱ་བའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ།
ཁ་ཅིག་ནི་མདོ་སྡེ་འདྲི་བ་དང་།
འདྲིར་གཞུག་པ་དང་།
བཀླག་པ་ལ་སྤྲོ་བ་བསྐྱེད་པས་འདུལ།
ཁ་ཅིག་ནི་མར་མེ་དང་།
སྤོས་དང་།
མེ་ཏོག་དང་།
དྲི་དང་།
ཕྲེང་བ་དང་།
བྱུག་པ་དང་།། 
དོ་ཤལ་ལ་སོགས་པས་བརྒྱན་པ་ལ་སྤྲོ་བ་བསྐྱེད་པས་འདུལ་བ་ཡིན་ཏེ་ཞེས་པའི་བར་དང་།
དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་ཀྱང་སྦྱོར་བ་སྣ་ཚོགས་ཀྱིས་རིང་བསྲེལ་མཆོད་པ་དང་།
མཆོད་རྟེན་དང་།
གཙུག་ལག་ཁང་དང་།
སྐུ་གཟུགས་བྱེད་དུ་གཞུག་པ་དང་།
རབ་ཏུ་འབྱུང་བའི་ཕྱིར་ཁྱིམ་ནས་འབྱུང་བ་དང་།
དགེ་སློང་གི་དགེ་འདུན་ལ་མཆོད་པ་དང་།
དམ་པའི་ཆོས་འདྲི་བ་དང་།
བཀླག་པ་དང་།
ཁ་ཏོན་དུ་བྱ་བ་ལ་སྤྲོ་བ་བསྐྱེད་པ་དག་གིས་ཀྱང་སེམས་ཅན་ཐམས་ཅད་ཐར་པར་མཛད་ཅེས་སོགས་གསུངས་པ་ལྟར་ངེས་པའི་ཕྱིར་རོ།། 
དག་པར།། 
གསུམ་པ་བསྔོ་སྨོན་གྱི་སྐོར།། 
སྤྱིར་ཐེག་པ་ཆེན་པོའི་བསྔོ་བའི་རྣམ་གཞག།
བསྔོ་བ་བགྱིད་དགོས་པའི་རྒྱུ་མཚན།
ཇི་ལྟར་བསྔོ་བའི་ཚུལ།
བསྔོ་སྨོན་གྱི་ཚིགས་སུ་བཅད་པ་དངོས་སོ།། 
དང་པོ་ལ་བསྔོ་བའི་ངོ་བོ་ངེས་ཚིག་དབྱེ་བ་སྟེ་གསུམ་མོ།། 
དང་པོ་ནི།
རྣམ་དཀར་གྱི་ཡོན་ཏན་ཟག་བཅས་དང་ཟག་མེད་མཐའ་དག་མི་གནས་པའི་མྱ་ངན་ལས་འདས་པའི་གོ་འཕང་གི་ཕྱིར་བློའི་སྟོབས་ཀྱིས་ཡོངས་སུ་བསྒྱུར་བ་སྟེ།
དེའང་རྒྱན་ལས།
བརྟན་པ་རྣམས་ཀྱི་སྨོན་ལམ་ནི།། 
སེམས་དཔའ་འདུན་དང་བཅས་པ་སྟེ།། 
ཞེས་དགེ་རྩ་བྱང་ཆུབ་ཏུ་སྟོབ་པར་བྱེད་པའི་འདུན་སེམས་ས་བོན་དང་བཅས་པར་བཤད་ཅིང་།
མངོན་རྟོགས་རྒྱན་ལས།
ཡོངས་སུ་བསྔོ་བ་ཁྱད་པར་ཅན།། 
དེ་ཡི་བྱེད་པ་མཆོག་ཡིན་ནོ།། 
ཞེས་གསུངས་སོ།། 
གཉིས་པ་ངེས་ཚིག་ནི་ལེགས་སྦྱར་གྱི་སྐད་དུ་པ་རི་ཎ་ཏ་སྟེ་ཡོངས་སུ་སྤེལ་བའམ་ཡོངས་སུ་བསྒྱུར་བ་ལ་བྱ་བས།
དགེ་རྩ་ཟག་བཅས་རྣམས་ཟག་མེད་དུ་བསྒྱུར་བའམ།
འཛད་པར་འགྱུར་བའི་དགེ་རྩ་རྣམས་མི་ཟད་པར་སྤེལ་བའི་ཕྱིར་དེ་སྐད་དུ་གྲགས་སོ།། 
གསུམ་པ་དབྱེ་བ་ནི།
སྤྱིར་སྐྱེས་བུ་གསུམ་གྱི་རིམ་པས་གསུམ་པ་དང་།
དེ་རེ་རེ་ལའང་གཉིས་གཉིས་ཏེ་དྲུག་ཏུ་འགྱུར་ཡང་།
འདིར་སྐྱེས་བུ་ཆེན་པོ་སོར་བཞག་གི་དབང་དུ་བཏང་བར་བསྔོ་བ་མ་དག་པ་དང་།
དག་པ་རྣམ་པ་གཉིས་སུ་འབྱེད་དོ།། 
དང་པོ་ནི།
ཤེས་ཕྱིན་སྡུད་པ་ལས།
ཡོངས་བསྔོ་གལ་ཏེ་སེམས་སུ་འདུ་ཤེས་འབྱུང་འགྱུར་ཞིང་།། 
བྱང་ཆུབ་འདུ་ཤེས་ཡོངས་བསྔོ་སེམས་ཅན་འདུ་ཤེས་ན།། 
འདུ་ཤེས་ཕྱིར་ན་ལྟ་གནས་སེམས་ནི་གསུམ་ལ་ཆགས།། 
དམིགས་པ་ཡོད་པས་ཡོངས་སུ་བསྔོས་པར་ཆུད་མ་ཡིན།། 
ཞེས་དང་།
གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན།། 
ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན།། 
ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ།། 
དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས།། 
ཞེས་གསུངས་པ་ལྟར་གང་དུ་བསྔོ་བའི་ཡུལ་དང་།
གང་བསྔོ་བའི་དངོས་པོ་དང་།
གང་གིས་བསྔོ་བའི་བྱེད་པ་པོ་སྟེ་འཁོར་གསུམ་ལ་མཚན་མར་བཟུང་ནས་བསྔོ་བ་བྱེད་པའོ།། 
གཉིས་པ་ནི།
མདོ་དེ་ཉིད་ལས།
གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང་།། 
གང་དུ་ཡོངས་སུ་བསྔོ་བ་དེ་ཡང་ཟད་པ་དང་།། 
ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན།། 
དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན།། 
ཞེས་གསུངས་པ་ལྟར་འཁོར་གསུམ་དམིགས་བྲལ་གྱི་བསྔོ་བ་ཉིད་དོ།། 
ཕྱི་མ་བསྔོ་བ་རྣམ་པར་དག་པ་འདི་ཉིད་ལ་ནང་གསེས་སུ་དབྱེ་ན་མངོན་པར་རྟོགས་པའི་རྒྱན་ལས།
དེ་ནི་དམིགས་མེད་རྣམ་པ་ཅན།། 
ཕྱིན་ཅི་མ་ལོག་མཚན་ཉིད་དོ།། 
དབེན་དང་སངས་རྒྱས་བསོད་ནམས་ཚོགས།། 
རང་བཞིན་དྲན་པའི་སྤྱོད་ཡུལ་ཅན།། 
ཐབས་མཁས་མཚན་མ་མེད་པ་དང་།། 
སངས་རྒྱས་རྗེས་སུ་ཡི་རང་དང་།། 
ཁམས་གསུམ་གཏོགས་པ་མ་ཡིན་དང་།། 
ཆུང་དང་འབྲིང་དང་ཆེན་པོ་ཡི།། 
བསྔོ་བ་གཞན་ནི་རྣམ་གསུམ་པོ།། 
བསོད་ནམས་ཆེ་འབྱུང་བདག་ཉིད་དོ།། 
ཞེས་བཤད་པ་ལྟར་རྣམ་པ་བཅུ་གཅིག་ཏུ་འགྱུར་ཏེ།
འཕགས་པ་གྲོལ་སྡེས་ཉི་ཁྲི་སྣང་བར།
མི་དམིགས་པའི་རྣམ་པ་ཅན་གྱི་ཡོངས་སུ་བསྔོ་བ་ནི།
ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་དང་པོ་བསྐྱེད་པ་ནས་བརྩམས་ཏེ་དམ་པའི་ཆོས་གནས་པའི་བར་གྱི་ཚུལ་ཁྲིམས་ལ་སོགས་པའི་ཕུང་པོ་རྣམས་དང་།
དེ་ཡོངས་སུ་བསྡུས་པ་དང་།
ཐེག་པ་གསུམ་གྱིས་ཡོངས་སུ་སྨིན་པར་བྱས་པ་དང་།
རྣམ་པར་གྲོལ་བར་བྱས་པའི་སེམས་ཅན་རྣམས་ཀྱི་དགེ་བའི་རྩ་བ་ཐམས་ཅད་གཅིག་ཏུ་བསྡུས་ཏེ་རྗེས་སུ་ཡི་རངས་ཤིང་ཡོངས་སུ་བསྔོས་ནས་དངོས་པོ་གང་ཞིག་ཡིན་ཞེས་བྱ་བ་ནས་བརྩམས་ཏེ།
དངོས་པོ་དང་།
དམིགས་པ་དང་།
བྱང་ཆུབ་ཀྱི་སེམས་དང་དགེ་བའི་རྩ་བ་དང་།
རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་ནི་གང་ཡིན་ཞེས་བྱ་བ་དང་།
སེམས་ནི་ཟད་ཅིང་འགགས་ལ་བྲལ་ཞིང་རྣམ་པར་གྱུར་པ་ཉིད་ཅེས་བྱ་བ་ནས།
ཆོས་ཐམས་ཅད་དངོས་པོ་མེད་པའི་རྗེས་སུ་འགྲོ་བ་མི་དམིགས་པའི་རྣམ་པར་ཡོངས་སུ་བསྔོས་པ་ལེགས་པ་ཉིད་ཀྱིས་ཞེས་བྱ་བ་ལ་སོགས་པ་གསུངས་པ་ཡིན་ནོ།། 
དེ་ལ་དངོས་པོ་ནི་རིགས་སོ།། 
དམིགས་པ་ནི་ཆོས་ཐམས་ཅད་དོ།། 
བྱང་ཆུབ་ཀྱི་ཆེད་དུ་བྱ་བའི་སེམས་ནི་འཛིན་པར་བྱེད་པའི་རྣམ་པར་རྟོག་པའོ།། 
དགེ་བའི་རྩ་བ་ནི་མ་ཆགས་པ་ལ་སོགས་པའོ།། 
བསོད་ནམས་བྱ་བའི་དངོས་པོ་ནི་སེམས་པའོ།། 
ཟད་པ་ནི་བསགས་པ་རྣམ་པར་འཇིག་པས་སོ།། 
འགག་པ་ནི་རྒྱུན་གྱིས་འཇིག་པས་སོ།། 
བྲལ་བ་ནི་རང་བཞིན་གྱིས་འཇིག་པས་སོ།། 
རྣམ་པར་གྱུར་པ་ནི་རྣམ་པར་འགྱུར་བའི་རྣམ་པར་འཇིག་པས་སོ།། 
ཕྱིན་ཅི་མ་ལོག་པའི་མཚན་ཉིད་ཀྱི་ཡོངས་སུ་བསྔོ་བ་ནི།
སེམས་གང་གིས་ཡོངས་སུ་བསྔོ་བའི་སེམས།
དེ་ཉིད་ཀྱི་ཆོས་ཉིད་ཀྱང་དེ་ཡིན་ནོ།། 
དེའི་ཅིའི་ཕྱིར་ཞེ་ན།
དེ་ནི་འདི་ལྟར་ཆོས་ཐམས་ཅད་རང་བཞིན་གྱིས་སྟོང་ངོ་ཞེས་གང་གསུངས་པ་ཡིན་ནོ།། 
དབེན་པའི་གནས་སུ་བསྔོ་བ་ནི།
གལ་ཏེ་བྱང་ཆུབ་སེམས་དཔའ་ཆེན་པོས་བསོད་ནམས་བྱ་བའི་དངོས་པོ་མངོན་པར་འདུ་བྱ་བ་དེ་ཕུང་པོ་ལ་སོགས་པས་དབེན་པར་ཤེས་ཏེ།
ཞེས་བྱ་བ་ནས་བརྩམས་ཏེ།
སངས་རྒྱས་ཀྱི་ཆོས་ཐམས་ཅད་དེ་ཉིད་ཀྱི་ངོ་བོས་དབེན་པར་ཤེས་ཏེ་ཞེས་བྱ་བའི་བར་དུ་གང་གསུངས་པ་ཡིན་ནོ།། 
སངས་རྒྱས་ཀྱི་ཆོས་དགེ་བའི་རྩ་བའི་རིགས་སུ་གཏོགས་པའི་རང་བཞིན་དྲན་པའི་ཡོངས་སུ་བསྔོ་བ་ནི།
སངས་རྒྱས་ཀྱི་དགེ་བའི་རྩ་བ་རྣམས་རིགས་གང་དག་ཡིན་པ་དང་།
རང་བཞིན་གང་ཡིན་པ་དེ་བཞིན་དུ་བསོད་ནམས་བྱ་བའི་དངོས་པོ་དེ་ཡོངས་སུ་བསྔོ་བར་ས་བྱེད་པ་ཞེས་གང་གསུངས་པ་ཡིན་ནོ།། 
ཐབས་མཁས་པའི་ཡོངས་སུ་བསྔོ་བ་ནི་འདིར་བྱང་ཆུབ་སེམས་དཔའ་ཆེན་པོས་ཐབས་ལ་མཁས་པ་དེ་དག་ལ་བསླབ་པར་བྱ་བ་ལ་སོགས་པ་གང་གསུངས་པ་ཡིན་ནོ།། 
མཚན་མ་མེད་པའི་ཡོངས་སུ་བསྔོ་བ་ནི།
ཁ་ཟས་དུག་དང་བཅས་པའི་དཔེས་མཚན་མའི་འདུ་ཤེས་ཅན་གྱི་ཡོངས་སུ་བསྔོ་བ་ནི་དུག་ཅན་ཟུག་རྔུ་ཅན་ཏེ་ཞེས་བྱ་བ་ལ་སོགས་པ་གང་གསུངས་པ་ཡིན་ནོ།། 
སངས་རྒྱས་ཀྱི་རྗེས་སུ་གནང་བའི་བསྔོ་བ་ནི།
ཇི་ལྟར་སངས་རྒྱས་བཅོམ་ལྡན་འདས་དེ་དག་གིས་སངས་རྒྱས་ཀྱི་ཡེ་ཤེས་བླ་ན་མེད་པས་མཁྱེན་པ་དེ་བཞིན་དུ་ཡོངས་སུ་བསྔོའོ་ཞེས་བྱ་བ་ལ་སོགས་པ་གང་གསུངས་པ་ཡིན་ནོ།། 
ཁམས་གསུམ་དུ་གཏོགས་པ་མ་ཡིན་པའི་ཡོངས་སུ་བསྔོ་བ་ནི།
གཞན་ཡང་དགེ་བའི་རྩ་བ་དེ་དག་འདི་ལྟར་ཡོངས་སུ་བསྔོ་བར་བྱ་སྟེ།
ཇི་ལྟར་གཟུགས་ཁམས་གསུམ་གྱི་ཁོངས་སུ་ཆད་པ་མ་ཡིན་ཏེ་ཞེས་བྱ་བ་ལ་སོགས་པ་གང་གསུངས་པ་ཡིན་ནོ།། 
བསོད་ནམས་ཆེན་པོ་འབྱུང་བའི་བསྔོ་བའང་ཆུང་ངུ་དང་།
འབྲིང་དང་།
ཆེན་པོའི་དབྱེ་བས་རྣམ་པ་གསུམ་ཡིན་ནོ།། 
དེ་ལ་ཆུང་ངུ་ནི་དགེ་བ་བཅུའི་ལས་ཀྱི་ལམ་ནས་བརྩམས་ཏེ་མངོན་པར་ཤེས་པ་ལྔ་ཞེས་བྱ་བའི་བར་དང་།
འཇིག་རྟེན་པའི་རྟོག་པ་ལ་གནས་པ།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་གྱི་དཔེས་ཡོངས་སུ་བསྔོ་བ་འདི་བསོད་ནམས་ཆེས་མང་དུ་འཕེལ་ལོ་ཞེས་བྱ་བའི་བར་དུ་གང་གསུངས་པའོ།། 
འབྲིང་ནི།
ཡང་དེ་སྙེད་ཅིག་ཁོ་ན་རྒྱུན་དུ་ཞུགས་པ་ནས་དགྲ་བཅོམ་པར་གྱུར་པ་ལ་བཀུར་སྟི་དང་།
མཆོད་པ་ལ་སོགས་པ་བྱས་པའི་བསོད་ནམས་ཀྱི་དཔེས།
བསོད་ནམས་འདི་སྔ་མ་བཞིན་དུ་གང་གསུངས་པ་ཡིན་ནོ།། 
ཆེན་པོ་ནི་སེམས་ཅན་དེ་སྙེད་ཁོ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་གནས་པ་ལ་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་རྣམས་རེ་རེས་མཆོད་པའི་བསོད་ནམས་ཀྱི་དཔེས་མི་དམིགས་པར་ཡོངས་སུ་བསྔོ་བའི་བསོད་ནམས་སྔ་མ་བཞིན་ཏེ།
དེ་ཅིའི་ཕྱིར་ཞེ་ན།
དེ་དག་ཐམས་ཅད་ནི་མི་དམིགས་པ་ཉིད་ཀྱིས་སོ་ཞེས་བྱ་བ་ལ་སོགས་པ་གང་གསུངས་པ་ཡིན་ནོ།། 
ཞེས་མདོ་དང་སྦྱར་ནས་རྒྱས་པར་བཀྲལ་ལོ།། 
གཉིས་པ་བསྔོ་བ་བགྱིད་དགོས་པའི་རྒྱུ་མཚན་ནི།
འདུས་བྱས་ཀྱི་དགེ་བའི་རྩ་བ་ཤིན་ཏུ་སྟོབས་ཆེ་བ་དག་ཀྱང་བྱང་ཆུབ་ཏུ་ཡོངས་སུ་བསྔོ་བར་མ་བྱས་ན་ཕལ་ཆེར་ལྷ་མི་ལ་སོགས་པའི་བདེ་འབྱོར་གྱི་འབྲས་བུ་བྱུང་ནས་ཟད་པར་འགྱུར་ཞིང་།
འགའ་ཞིག་ནི་ཀུན་དཀྲིས་དྲག་པོ་ལ་སོགས་པའི་རྐྱེན་གྱིས་བར་མདོར་ཆུད་ཟ་བའང་ཡོད་པས་སོ།། 
བྱང་ཆུབ་ཏུ་ཡང་དག་པར་བསྔོས་ཟིན་ནས་ནམ་ཡང་ཉམས་པར་མི་འགྱུར་ཏེ།
བློ་གྲོས་རྒྱ་མཚོས་ཞུས་པའི་མདོ་ལས་ཚིག་ལྷུག་པར་གསུངས་པའི་དོན།
ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང་།། 
རྒྱ་མཚོ་མ་སྐེམས་བར་དུ་དེ་མི་སྐེམ།། 
དེ་བཞིན་བྱང་ཆུབ་ཡོངས་བསྔོས་དགེ་བ་ཡང་།། 
བྱང་ཆུབ་མ་ཐོབ་བར་དུ་དེ་མི་ཟད།། 
ཞེས་དང་།
ཕ་རོལ་ཏུ་ཕྱིན་པ་ལྔ་བསྟན་པའི་མདོ་ལས།
ཇི་ལྟ་ཇི་ལྟར་བྱང་ཆུབ་སེམས་དཔའ་དགེ་བའི་རྩ་བ་ཡོངས་སུ་བསྔོ་བར་བྱེད་པ་དེ་ལྟ་དེ་ལྟར་ཕ་རོལ་ཏུ་ཕྱིན་པ་རྣམས་ཡོངས་སུ་འཛིན་ཅིང་རྣམ་པ་ཐམས་ཅད་མཁྱེན་པ་ཉིད་དང་ཡང་ཉེ་བར་འགྱུར་ཏེ།
གང་གི་ཚེ་སྦྱིན་པ་ཆུང་ངུའང་དཔག་ཏུ་མེད་པར་བྱེད་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཐབས་ལ་མཁས་པ་ཡིན་པར་རིག་པར་བྱའོ།། 
དེ་ཅིའི་ཕྱིར་ཞེ་ན།
རྣམ་པ་ཐམས་ཅད་མཁྱེན་པ་ཉིད་དཔག་ཏུ་མེད་པའི་ཕྱིར་རོ།། 
ཞེས་སོགས་རྒྱ་ཆེར་འབྱུང་ངོ།། 
གསུམ་པ་ཇི་ལྟར་བསྔོ་བའི་ཚུལ་ལ།
བསྔོ་རྒྱུའི་དགེ་རྩ་ངོས་བཟུང་།
དེ་བསྔོ་ཚུལ་དངོས་བཤད་པའོ།། 
དང་པོ་ནི་རྒྱལ་བའི་ཡུམ་ལས།
ཕྱོགས་བཅུའི་འཇིག་རྟེན་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཞལ་དུ་མེད་ཅིང་གྲངས་མེད་པ་ཡོད་པའི་ཕྱོགས་རེ་རེའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རེ་རེར་ཡང་འདས་པའི་སངས་རྒྱས་བཅོམ་ལྡན་འདས་ལམ་ཆད་པ་འཇུག་པ་ཆད་པ་སྤྲོས་པ་དང་སྲིད་པར་འདྲེན་པ་ཆད་པ་མཆི་མ་ཟད་པ་ཚེར་མ་བཅོམ་པ་ཁུར་ཤིན་ཏུ་བོར་བ་བདག་གི་དོན་རྗེས་སུ་ཐོབ་པ་སྲིད་པར་སྦྱོར་བ་ཡོངས་སུ་ཟད་པ་ཡང་དག་པར་ཀུན་ཤེས་པས་སེམས་ཤིན་ཏུ་རྣམ་པར་གྲོལ་བ་སེམས་པ་ཐམས་ཅད་ཀྱི་དབང་དམ་པའི་ཕ་རོལ་ཏུ་སོན་པ་གཞལ་དུ་མེད་ཅིང་གྲངས་མེད་པ་ཡོངས་སུ་མྱ་ངན་ལས་འདས་པར་གྱུར་པའི་སངས་རྒྱས་བཅོམ་ལྡན་འདས་དེ་དག་གི་སེམས་དང་པོ་བསྐྱེད་པ་ནས་བཟུང་སྟེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་བར་དང་།
ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པའི་བར་དང་།
དམ་པའི་ཆོས་ནུབ་པར་མ་གྱུར་པའི་བར་ཏེ།
དེ་དག་གི་བར་གྱི་སངས་རྒྱས་བཅོམ་ལྡན་འདས་དེ་དག་གི་དགེ་བའི་རྩ་བ་ཕ་རོལ་ཏུ་ཕྱིན་པ་དང་ལྡན་པ་གང་ཡིན་པ་རྣམས་དང་།
སངས་རྒྱས་བཅོམ་ལྡན་འདས་དེ་དག་གི་བསོད་ནམས་མངོན་པར་འདུ་བྱེད་པ་དང་།
དགེ་བའི་རྩ་བ་མངོན་པར་འདུ་བྱེད་པ་གང་ཡིན་པ་རྣམས་དང་སངས་རྒྱས་བཅོམ་ལྡན་འདས་དེ་དག་གི་ཚུལ་ཁྲིམས་ཀྱི་ཕུང་པོ་དང་།
ཏིང་ངེ་འཛིན་གྱི་ཕུང་པོ་དང་།
ཤེས་རབ་ཀྱི་ཕུང་པོ་དང་།
རྣམ་པར་གྲོལ་བའི་ཕུང་པོ་དང་།
རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་གང་ཡིན་པ་རྣམས་དང་།
ཕན་པར་བཞེད་པ་གང་ཡིན་པ་དང་བྱམས་པ་ཆེན་པོ་གང་ཡིན་པ་དང་སྙིང་རྗེ་ཆེན་པོ་གང་ཡིན་པ་དང་སངས་རྒྱས་ཀྱི་ཡོན་ཏན་གཞལ་དུ་མེད་ཅིང་གྲངས་མེད་པ་གང་ཡིན་པ་རྣམས་དང་།
སངས་རྒྱས་བཅོམ་ལྡན་འདས་དེ་དག་གིས་ཆོས་གང་བཤད་པ་དང་།
ཆོས་དེ་ལ་གང་གིས་བསླབས་པ་དང་ལྷག་པར་མོས་པ་དང་གནས་པ་དེ་དག་གི་དགེ་བའི་རྩ་བ་གང་ཡིན་པ་རྣམས་དང་།
སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་དག་གི་དགེ་བའི་རྩ་བ་ཕ་རོལ་ཏུ་ཕྱིན་པ་དྲུག་དང་ལྡན་པ་གང་ཡིན་པ་རྣམས་དང་།
སངས་རྒྱས་བཅོམ་ལྡན་འདས་དེ་དག་གིས་གང་ཟག་རང་སངས་རྒྱས་ཀྱི་ཐེག་པ་ཅན་གང་དག་རང་བྱང་ཆུབ་ཏུ་ལུང་བསྟན་པ་དེ་དག་གི་དགེ་བའི་རྩ་བ་གང་ཡིན་པ་རྣམས་དང་།
གང་ཟག་ཉན་ཐོས་ཀྱི་ཐེག་པ་ཅན་དག་གི་སྦྱིན་པ་ལས་བྱུང་བའི་དགེ་བའི་རྩ་བ་དང་ཚུལ་ཁྲིམས་ལས་བྱུང་བའི་དགེ་བའི་རྩ་བ་དང་བསྒོམས་པ་ལས་བྱུང་བའི་དགེ་བའི་རྩ་བ་དང་སློབ་པའི་ཟག་པ་མེད་པའི་དགེ་བའི་རྩ་བ་གང་ཡིན་པ་རྣམས་དང་།
མི་སློབ་པའི་ཟག་པ་མེད་པའི་དགེ་བའི་རྩ་བ་གང་ཡིན་པ་རྣམས་དང་།
ཆོས་དེ་ལ་སོ་སོའི་སྐྱེ་བོ་གང་དག་གིས་དགེ་བའི་རྩ་བ་བསྐྲུན་པ་དང་།
ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པ་གང་དག་གིས་ཆོས་དེ་ཐོས་ཏེ་ཐོས་ནས་ཀྱང་དགེ་བའི་རྩ་བ་བསྐྲུན་པ་དང་།
བྱོལ་སོང་གི་སྐྱེ་གནས་སུ་སོང་བའི་སེམས་ཅན་གང་དག་གིས་ཆོས་དེ་ཐོས་ཏེ་ཐོས་ནས་ཀྱང་དགེ་བའི་རྩ་བ་བསྐྲུན་པ་དང་།
སེམས་ཅན་གང་དག་གིས་སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདའ་བ་དང་།
ཡོངས་སུ་མྱ་ངན་ལས་འདས་པ་དེ་དག་ལ་དགེ་བའི་རྩ་བ་བསྐྲུན་པ་སྟེ།
ཞེས་དུས་གསུམ་ལ་སྦྱར་ཏེ་གསུངས་པ་དང་།
ཕལ་པོ་ཆེའི་རྡོ་རྗེ་རྒྱལ་མཚན་གྱི་བསྔོ་བའི་ལེའུ་ལས།
འགྲོ་ཀུན་དགེ་བ་ཇི་སྙེད་ཡོད་པ་དང་།། 
བྱས་དང་བྱེད་འགྱུར་དེ་བཞིན་བྱེད་པ་རྣམས།། 
ཞེས་གསུངས་པ་ལྟར།
བདག་གཞན་འཁོར་འདས་དུས་གསུམ་བསགས་ཡོད་ཀྱི་དགེ་བ་མ་ལུས་པ་རྣམས་བསྔོ་བར་བྱ་བ་ཡིན་ནོ།། 
བསྔོ་བ་བྱེད་པ་པོ་རང་ཉིད་ཀྱིས་དུས་གསུམ་གྱི་བདེ་བར་གཤེགས་པ་སྲས་དང་སློབ་མར་བཅས་པ་ཐམས་ཅད་དཔང་པོར་གསོལ་ཏེ་ལྷག་པའི་བསམ་པ་རྩེ་གཅིག་པས་སེམས་ཅན་ཐམས་ཅད་ལ་སྙིང་རྗེ་ཆེན་པོས་ཁྱབ་པར་བལྟས་ཏེ།
དེ་དག་གི་དོན་བླ་ན་མེད་པ་བསྒྲུབ་པར་བྱ་བའི་ཆེད་དུ་རང་ཉིད་ཀྱིས་དགེ་བའི་རྩ་བ་བྱས་པ་དང་།
བྱ་བར་འགྱུར་བ་དང་།
བྱེད་བཞིན་པའི་དགེ་བའི་རྩ་བ་དེས་མཚོན་ནས་བཤད་མ་ཐག་པའི་བསྔོ་རྒྱུའི་དགེ་བ་སྲིད་དོ་འཚལ་དེ་ཐམས་ཅད་གཅིག་ཏུ་བསྡོམས་ཤིང་བསྡུས་ཏེ་དེ་དག་ལ་རྗེས་སུ་ཡི་རང་བ་དང་བཅས་པས་བླ་ན་མེད་པའི་བྱང་ཆུབ་ཀྱི་སྙིང་པོ་ཆོས་ཀྱི་དབྱིངས་ཤིན་ཏུ་རྣམ་པར་དག་པ་མྱ་ངན་ལས་འདས་པ་ཆེན་པོར་དམིགས་པ་མེད་པའི་ཚུལ་གྱིས་སྒྱུ་མ་ལྟ་བུར་ཡོངས་སུ་བསྔོ་བ་སྟེ།
མདོ་སྡུད་པ་ལས།
འདས་དུས་སྔོན་གྱི་སངས་རྒྱས་བྱེ་བ་ཁྲག་ཁྲིག་གང་།། 
ཞིང་མང་མཐའ་ཡས་བྱེ་སྟོང་དག་ན་གང་བཞུགས་དང་།། 
གང་ཡང་མྱ་ངན་འདས་པའི་འཇིག་རྟེན་མགོན་པོ་རྣམས།། 
སྡུག་བསྔལ་ཟད་པར་བྱ་ཕྱིར་རིན་ཆེན་ཆོས་སྟོན་པ།། 
དང་པོར་བྱང་ཆུབ་མཆོག་ཏུ་སེམས་བསྐྱེད་བསྐྱེད་པ་ནས།། 
རྣམ་པར་འདྲེན་པ་རྣམས་ཀྱི་དམ་ཆོས་ཟད་ཀྱི་དུས།། 
དེ་བར་རྒྱལ་བ་དེ་དག་བསོད་ནམས་གང་ཡིན་པ།། 
ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང་།། 
གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང་།། 
སློབ་དང་མི་སློབ་དགེ་བ་ཟག་བཅས་ཟག་མེད་པ།། 
བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རང་ཞིང་།། 
འགྲོ་བའི་དོན་རྒྱུ་བྱང་ཆུབ་ཕྱིར་ནི་ཐམས་ཅད་བསྔོ།། 
ཞེས་སོགས་གསུངས་པ་ལྟར་རོ།། 
དེའང་འཁོར་གསུམ་ཡོངས་དག་གི་བསྔོ་བ་མཚན་ཉིད་པ་ནི་འཕགས་པ་རྣམས་ཀྱི་ཡིན་པས་ལས་དང་པོ་པ་དག་གིས་ནི་དང་པོར་ཀུན་རྫོབ་པའི་བསྔོ་བ་འདུན་པ་དྲག་པོ་ཅན་གྱིས་འཕགས་པ་རྣམས་ཀྱི་རྗེས་སུ་སློབ་པར་མོས་པས།
འཇམ་དཔལ་དཔའ་བོས་ཇི་ལྟར་མཁྱེན་པ་དང་།། 
ཀུན་ཏུ་བཟང་པོ་དེ་ཡང་དེ་བཞིན་ཏེ།། 
དེ་དག་མཆོག་གི་རྗེས་སུ་བདག་སློབ་ཅིང་།། 
དགེ་བ་འདི་དག་ཐམས་ཅད་རབ་ཏུ་བསྔོ།། 
ཞེས་པ་ལྟར་བསྔོ་བ་དང་།
རྗེས་སུ་དོན་དམ་པའི་དེ་ཁོ་ན་ཉིད་དྲན་པ་བློས་རེས་འཇོག་ཏུ་བྱ་བ་ཡིན་ནོ།། 
དེ་ལྟར་བསྔོ་བའི་ཚུལ་ལས་བརྩམས་པའི་འཕྲོས་དོན་སྨོས་ནས།
གསུམ་བ་ལེགས་བྱས་རྒྱུ་ཆེན་པོ་འདི་ཉིད་ལས་བརྩམས་པའི་བསྔོ་སྨོན་གྱི་ཚིགས་སུ་བཅད་པ་དངོས་ནི།
དཎྜིའི་གཞུང་ལུགས་ལས་འབྱུང་བའི་ཚིག་གི་རྒྱན་ཕུན་སུམ་ཚོགས་པས་མཛེས་པར་བྱས་ཏེ་ཅུང་ཟད་ཅིག་སྨྲ་བ་ནི་འདི་ལྟའོ།། 
མངྒ་ལ་ཤེ་ཡསིདྡྷིབྷ་བ་ཏུ།
གང་ཞིག་དང་པོར་རིག་བྱེད་རྣམ་འབྱིན་གདོང་བཞི་བ་དང་ཤིས་བརྗོད་ཉན།། 
སྲེད་མེད་བུ་དང་དྲག་པོ་སྐེམ་བྱེད་ལོག་འདྲེན་ལ་སོགས་ཆེར་སྙེམས་དག།
མངོན་པར་འདར་ལྡན་གཙུག་གི་ནོར་བུས་གང་གི་ཞབས་པད་རབ་བརྟེན་པ།། 
ཉི་མའི་རིགས་འཁྲུངས་ཀུན་ཏུ་བཟང་པོ་ཐུབ་པ་རྣམས་ཀྱི་ཐུབ་མཆོག་དང་།
༡།
ལྷ་ཡི་རྫིང་རིང་ཡོངས་སུ་བལྟམས་པའི་ཞིང་མང་དག་ན་མཛེས་གྱུར་པ།། 
ཉི་མ་ལྟ་བུའི་རྣམ་འདྲེན་ཇི་སྙེད་དེ་སྙེད་རྒྱལ་བའི་མྱུ་གུ་ཡང་།། 
བསམ་མི་ཁྱབ་བཅས་མོས་པའི་ཁང་བཟང་རབ་ཏུ་ཉམས་དགའ་འདིར་གཤེགས་ལ།། 
ལེགས་བྱས་ཕྲེང་བ་དོན་ལྡན་ཉིད་དུ་བརྣགས་པའི་རེ་བ་ཡོངས་རྫོགས་མཛོད།
༢།
ཕྱོགས་བཅུའི་འཇིག་རྟེན་རྒྱ་མཚོ་རྣམས་སུ་རྒྱལ་བ་སྲས་དང་སློབ་མར་བཅས།། 
གང་དག་འདས་དང་མ་བྱོན་པ་དང་ད་ལྟར་འཚོ་ཞིང་གཞེས་རྣམས་ཀྱི།། 
དཔག་ཡས་ཡོན་ཏན་རིན་ཆེན་འབྱུང་གནས་འཛད་པ་མེད་པའི་ཚུལ་ཉིད་དང་།། 
རྒ་ན་འཆི་སོགས་འདམ་དུ་བྱིང་བའི་འགྲོ་བ་རབ་སྒྲོལ་ཕྲིན་ལས་ཆེ།
༣།
དེ་བཞིན་འཇིག་རྟེན་སོ་སྐྱེས་རྣམས་ཀྱིས་ངང་ཚུལ་དགེ་བས་ཉེར་བསྐྲུན་པའི།། 
སྦྱིན་ལ་སོགས་པ་ཟླ་འོད་དུང་དང་ཀུནྡ་ལྟ་བུའི་ལེགས་བྱས་ཀྱི།། 
ཕྲེང་བ་རྒྱ་ཆེན་ཚད་མེད་ནམ་མཁའི་ཁོར་ཡུག་ཁོངས་སུ་རབ་འབར་བ།། 
དེ་དག་རྗེས་སུ་ཡིད་རབ་དང་བའི་མཆོད་ཡོན་ཅི་ཡང་སྤྲོ་བར་བྱ།
༤།
ཁྱད་པར་འདི་ན་ས་ཡི་དབང་ཕྱུག་ཡིད་རབ་སྤྲོ་བའི་ཆུ་མཚོ་ལས།། 
སྔོན་བསགས་ལེགས་བྱས་གསེར་གྱི་སྒོ་ང་སྙིང་སྟོབས་དྲོད་ཀྱིས་བགོས་པ་ན།། 
རྣམ་དཀར་ཡོན་ཏན་སྲིད་པ་རྣམ་བཀོད་གསུང་རབ་ཕྱི་མོ་ཚངས་པའི་སྤུན།། 
གསར་དུ་འཁྲུངས་པའི་བསོད་ནམས་དཔག་ཡས་ཕ་མཐའ་མེད་འདི་ངོ་མཚར་ཕུལ།
༥།
དགེ་བའི་རྦ་རླབས་མངོན་པར་བརྩེགས་པ་གྲགས་པའི་སྤྲིང་ཡིག་ཕྱོགས་ཀུན་ཏུ།། 
འདྲི་བའི་ཕྱག་རྒྱ་རབ་ཏུ་གཡོ་ལྡན་བསོད་ནམས་ཀླུང་ཆེན་འདིས་མཚོན་ཏེ།། 
སྲིད་དང་ཞི་བ་ཟག་བཅས་ཟག་མེད་ལེགས་བྱས་ཆུ་རྒྱུན་ཇི་སྙེད་པ།། 
རབ་ཞིའི་བདེ་དབྱིངས་ཆུ་གཏེར་ཆེན་པོར་ངལ་འཚོའི་སླད་དུ་འཇུག་གྱུར་ཅིག་༦།
དེ་ཡི་མཐུ་ལས་བྱེ་བ་ཕྲག་བརྒྱའི་འཇིག་རྟེན་འདི་དང་གཞན་ཡང་རུང་།
ཆོས་ཀྱི་དབྱིངས་ཀྱི་མཐས་གཏུགས་གྱུར་པའི་རྒྱུ་དང་མི་རྒྱུའི་འཇིག་རྟེན་དུ།། 
ཤིས་པའི་མཚན་མ་འབྱམས་སུ་ཀླས་པས་ཐར་མཆོག་འདོད་དགུར་འཇོ་བའི་འཛུམ།། 
ཉིན་མོར་བྱེད་པའི་སྣང་བ་ཁྲག་ཁྲིག་ཟིལ་གྱིས་གནོན་བཞིན་གསལ་གྱུར་ཅིག་༧།
དེ་དག་རྣམས་སུ་སྡང་དང་སེར་སྣ་རྨོངས་པའི་ཚོགས་ཀྱིས་བྱིན་པ་ཡི།། 
མི་བཟད་དམྱལ་དང་གཤིན་རྗེའི་རིས་དག་དེ་བཞིན་དུད་འགྲོ་བླུན་པ་རྣམས།། 
རང་གི་ཚུལ་ལ་ངོ་ཚ་བཞིན་དུ་མི་བཟད་རང་གི་གནས་བཏང་ནས།། 
སྣང་བའི་གནས་སྐབས་ནམ་ཡང་མི་རྙེད་མིང་གི་ལྷག་མ་ཉིད་གྱུར་ཅིག་༨།
མི་ཡི་འཇིག་རྟེན་ཐུབ་མཆོག་ཆོས་ཀྱི་ཟླ་རིས་མཛེས་པ་སྣང་གྱུར་པའི།། 
བསོད་ནམས་མེ་ལོང་དང་བའི་མགྲོན་གྱིས་ཡང་ཡང་གཉེར་བྱས་མཛའ་ན་མོ།། 
རྫོགས་ལྡན་ན་ཕྲའི་ཕང་པར་འཛེགས་པའི་སྐལ་བ་མཆོག་གི་དུས་སྐབས་ཅན།། 
ནུབ་པ་མེད་པའི་གོ་འཕང་མཆོག་ལས་རྟག་ཏུ་གཡོ་བར་མ་གྱུར་ཅིག་༩།
ལྗོངས་འདིས་ཉེར་མཚོན་འཛིན་མའི་གཞི་ལ་ལེགས་བྲིས་པ་རྣམས་དགའ་སེམས་ཀྱིས།། 
ལག་འགྲོའི་དབང་པོ་གྲོགས་སུ་སྤྲན་ནས་གླང་པོ་བསྒྱིངས་ལྟའི་ཆུ་འཛིན་ཕྲེང་།། 
དུས་དང་དུས་སུ་སྟག་པོར་བྲེས་ལས་བདུད་རྩིའི་ཟེག་ཆར་འབྱེད་པ་ཡིས།། 
ལོངས་སྤྱོད་དུ་འོས་རྩ་བ་སྡོང་བུ་ལོ་མ་འབྲས་བཅས་བདོ་གྱུར་ཅིག་༡༠།
སྐྱེ་བོ་མི་བསུན་དྲེགས་པས་རབ་མྱོས་མིག་དམར་སྨིན་མ་བསྒྱུར་བཞིན་དུ།། 
མཚོན་རྣོན་ལྷན་ཅིག་རྡུལ་བཅས་བ་སྤུ་རྣམ་པར་གཟེངས་པས་གཡུལ་འགྱེད་དང་།། 
རྡེག་དང་གཞུ་དང་གཤེགས་དང་འཆིང་བྱེད་མི་བཟད་དམོད་པ་སྤྲོ་བ་སོགས།། 
སྡང་བའི་རྣམ་འགྱུར་རིང་དུ་སྤངས་ནས་སྐྱེ་དགུ་བྱམས་པས་འཚོ་གྱུར་ཅིག་༡༡།
བརྗེད་བྱེད་ལ་སོགས་བགེགས་ཀྱི་ཚོགས་དང་ཤ་ཟ་གཏུམ་པོ་བརྩེ་མེད་པ།། 
ཁྲག་དྲོན་འཐུང་ལ་ཧ་ཧ་ཞེས་སྒྲོགས་དགའ་བཞིན་རྒྱུག་པར་བྱེད་རྣམས་ཀྱང་།། 
བྱམས་པའི་ཆབ་ཀྱིས་ཡང་ཡང་བཀྲུས་པས་དགའ་བའི་འཛུམ་འོད་འབྱིན་པའི་གདོང་།། 
སྐྱེ་དགུ་རྣམས་ལ་གཉེན་བཞིན་གནས་པས་ཕན་པ་ཉིད་དུ་སྤྱོད་གྱུར་ཅིག་༡༢།
ཉོན་མོངས་རྒྱས་པའི་དམོད་པ་ལས་སྐྱེས་འཕེལ་ཟད་འཁྲུགས་པ་འདམ་བུའི་ཚལ།། 
སྐྱེ་འགྲོའི་འཚོ་བ་བིཉྩའི་རིགས་རྣམས་ངེས་པར་འཇོམས་པའི་གཤེད་མ་རུ།། 
རླུང་མཁྲིས་བད་ཀན་ལྕགས་ཀྱི་འཁྲུལ་འཁོར་མངོན་སུམ་ཉིད་དུ་སྣང་བ་དག།
དྲང་སྲོང་མཆོག་གི་དམོད་པ་འདི་ཡིས་སླར་ཡང་ཞི་བ་ཉིད་གྱུར་ཅིག་༡༣།
མ་མ་སྡུ་གུར་ཡང་ཡང་བྱས་པའི་སེམས་ཅན་འདི་དག་དུས་མཐའ་ཡི།། 
སྙིགས་མའི་ཚོགས་ཀྱིས་བློང་པོར་གྱུར་པ་གཡུལ་གྱི་ས་ཡི་རྡུལ་བཞིན་དུ།། 
བར་མཚམས་མེད་པར་སྡིག་པའི་ཁྲོད་དུ་རྣམ་པར་འཕྱན་པས་ཉམ་ཉེས་པ།། 
ལེགས་བྱས་མཚུངས་མེད་སྤྲིན་གྱི་མྱུ་གུས་རྣལ་མ་ཉིད་དུ་འཚོ་གྱུར་ཅིག་༡༤།
དཔུང་སྐྱེས་རྣམས་ཀྱང་རྒྱ་མཚོའི་གོས་ཅན་དགེ་བའི་ཚུལ་གྱིས་ལེགས་སྐྱོང་ཞིང་།། 
གཙུག་ལག་གཉིས་ཀྱི་གདུགས་དཀར་རབ་བཟུང་ཕན་བདེའི་གྲིབ་བསིལ་ཕྱོགས་རྫོགས་པས།། 
འབངས་རྣམས་ཉེར་འཚོའི་དཔལ་གྱི་སླད་དུ་ངལ་བ་མཐའ་དག་དེར་སངས་ཏེ།། 
ལྷ་རྣམས་ཀྱིས་ཀྱང་མགྲིན་པ་བསྟོད་ནས་བསྔགས་པའི་མེ་ཏོག་འཐོར་གྱུར་ཅིག་༡༥།
འཇིག་རྟེན་ཀུན་ཏུ་ཕན་བདེའི་རྩ་ལག་ཐུབ་མཆོག་རྣམས་ཀྱི་བསྟན་པ་གང་།། 
ཐོས་པས་བདུད་རྩི་རབ་ཏུ་བཞིབས་ནས་དཔྱོད་པས་རོ་ཡང་ཤེས་བྱེད་ཅིང་།། 
བསྒོམས་པས་ལང་ཚོ་ཡོངས་སུ་བརྟས་བྱེད་ཐར་པའི་བཅུད་ཀྱིས་ལེན་པ་དང་།། 
ལྟ་ནུབ་པ་མེད་པའི་སྣང་བྱེད་མཆོག་ཏུ་ཀུན་ནས་ཀུན་ཏུ་གསལ་གྱུར་ཅིག་༡༦།
བླ་གོས་ཚོགས་ཀྱིས་ཐུན་མཚམས་སྤྲིན་གྱི་ཁེངས་པ་འཕྲོག་བྱེད་དེས་འཁྱུད་པའི།། 
འདུས་པ་ཆེན་པོ་སྤོང་དང་ཀློག་པའི་འཁོར་ལོ་གཉིས་ཀྱིས་དུས་འདའ་བ།། 
རིག་དང་གྲོལ་ལྡན་སྐྱེས་བུའི་ཚོགས་ཀྱིས་ཁྱབ་འཇུག་རྐང་པ་བཀོད་པའི་གནས།། 
དོག་པོར་བྱས་ཏེ་ཆོས་ཀྱི་སྒྲོན་མས་ལམ་གསུམ་ཡོངས་སུ་སྣང་གྱུར་ཅིག་༡༧།
ཐུབ་བསྟན་ཀུནྡ་རྣམ་པར་དགོད་པའི་དཔུང་གཉེན་རྩ་ལག་མཆོག་གྱུར་པ།། 
དགེ་བའི་བཤེས་གཉེན་རིགས་པར་སྨྲ་བའི་སྟོན་ཀའི་ཟླ་བ་དྲི་མེད་རྣམས།། 
ལྟ་ངན་ར་རི་ནམ་ཡང་མི་འཛིན་གཟུ་བོའི་མཁའ་ལ་རྟག་ཤར་བས།། 
སྲིད་པའི་དགོན་པར་དུབ་པ་རྣམས་ལ་བསིལ་ཟེར་ཅི་ཡང་སྦྱིན་གྱུར་ཅིག་༡༨།
ཉེས་བརྒྱ་བདོ་བ་མཱ་ཀ་ར་ཡི་མཆེ་བའི་ཕྲག་ལ་གནས་བཅས་པའི།། 
དུས་མཐའི་ཆབ་ཀྱིས་མྱུར་བར་བདའ་བྱེད་ཉམ་ཐག་སྲོག་ཆགས་འདི་ཀུན་ཀྱང་།། 
ཟབ་དོན་མཆོག་གི་བདུད་རྩི་ལྡུག་པའི་ཡོལ་གོ་ལྟ་བུར་གྱུར་པ་ནས།། 
ཆོས་ཀྱི་འཚོ་བ་ཡི་དྭགས་ཚོགས་ཀྱིས་དབྲོག་ནུས་མིན་པ་ཉིད་གྱུར་ཅིག་༡༩།
ཁྱད་པར་དུ་ཡང་ལེགས་བྱས་མཆོག་འདི་གང་གིས་རྩོམ་བྱེད་མི་ཡི་བདག།
སྲས་དང་བཙུན་མོ་བློན་འབངས་བཅས་པ་མེ་ཏོག་ཕྲེང་ལྟར་དངར་བ་འདིའི།། 
དགེ་ནས་དགེ་བའི་གོ་སར་བགྲོད་འདོད་རེ་བའི་མྱུ་གུ་མ་རྨས་པར།། 
དོན་གྱི་དངོས་པོ་ཕུན་སུམ་ཚོགས་འབྱོར་འབྲས་བུ་གཡུར་དུ་ཟ་གྱུར་ཅིག་༣༠།
བགྲང་ཡས་བསྐལ་པར་འཁོར་བའི་མུན་རུམ་ཟབ་མོ་ཉིད་ཀྱི་ཕུག་ནང་དུ།། 
མི་བཟད་སྡུག་བསྔལ་བྱེ་བ་བརྒྱ་ཡི་རི་མོ་རྣམ་བཀོད་སྡིག་པའི་ཚོན།། 
ཅི་ཡང་འདུས་བྱས་ཕུང་པོར་སྤུངས་ན་ལྷུན་པོའི་གཏོས་དང་མཉམ་པ་གང་།། 
རྩ་བ་རུལ་པའི་ལྗོན་ཤིང་བཞིན་དུ་འབྲས་འབྱིན་ནུས་པ་མེད་གྱུར་ཅིག་༢༡།
ཚེ་རབས་འདིར་ཡང་གྲགས་པའི་སྤྲིང་ཡིག་ཕྱོག་ས་ཀྱི་རྒྱལ་ཕྲན་མགོ་བོ་ལ།། 
རྣམ་པར་འགོད་པའི་བསོད་ནམས་ཕུངས་པོ་ཆོས་ཀྱི་བཞིན་རས་བརྒྱ་འཆར་བའི།། 
ནོར་བུའི་རྩིག་པ་ཡིད་འོང་མཛེས་ལྡན་དམ་པའི་ཚུལ་ལུགས་བ་གམ་ཅན།། 
ཉེས་པའི་ར་རིས་ཤིན་ཏུ་དབེན་པ་ཡོན་ཏན་ཀུན་གྱི་མཛོད་གྱུར་ཅིག་༢༢།
ཆོས་ལས་བྱུང་བའི་འཚོ་བ་ཕུན་ཚོགས་རྣམ་སད་དབང་པོའི་བཏུང་བ་ཡིས།། 
ཡང་ཡང་གསོས་པ་འཆི་མེད་དཔལ་སྟེར་མགོན་པོ་ཡིས་ཀྱང་བྱིན་རླབས་ནས།། 
བགྲང་བྱ་མང་པོར་ལེགས་བྱས་རྒྱ་ཆེན་ཛམྦུའི་བུ་མོའི་ཡབ་གཅིག་ཏུ།། 
གངས་ཅན་རི་ཡི་བརྟན་པ་ཆེན་པོའི་དཔལ་ནི་ཉེ་བར་གནས་གྱུར་ཅིག་༢༣།
གང་གི་བཀའ་ཁྲིམས་གསེར་གྱི་འཁོར་ལོས་ཕྱོགས་ཕྱོགས་དག་ཏུ་མངའ་བསྒྱུར་ནས།། 
དགེ་བཅུའི་ར་བར་འདའ་བ་མེད་པའི་བཀའ་རྟགས་ཕྱག་རྒྱ་བྱིན་པ་ཡིས།། 
ཆབ་འབངས་མཐའ་དག་རྫོགས་ལྡན་དང་པོར་འཛེག་པ་མེད་པར་བརྟོལ་ནས་སུ།། 
སྡེ་བཞི་རྒྱས་པའི་ཏམྦུ་ར་ལས་ཀུན་དགའི་གླུ་དབྱངས་ལེན་གྱུར་ཅིག་༢༤།
ངོ་མཚར་གཏམ་གྱི་འཇུག་ངོགས་གཅིག་པུ་ཕན་བདེའི་དཀྱིལ་འཁོར་རྒྱས་པ་ཅན།། 
དམ་པ་རྣམས་ཀྱི་ཐུགས་ཀྱི་དཔལ་བེའུ་མཛེས་པར་བྱེད་པའི་འོད་འཕྲོ་བ།། 
ཕྱི་དུས་འདི་ན་དྲེགས་ལྡན་དག་གི་རལ་པའི་ཐོར་ཏོས་ཡོངས་བཏུད་པའི།། 
ས་བདག་མཆོག་གི་ཆབ་སྲིད་ཟླ་བ་ནུབ་མེད་མངོན་པར་མཐོ་གྱུར་ཅིག་༢༥།
འགྲོ་མང་སེམས་ཀྱི་རྗེས་སུ་འཇུག་པ་ཐབས་མཁས་ཟེའུ་ཁ་བརྒྱ་ལྡན་པའི།། 
བདེ་བར་གཤེགས་པའི་བསྟན་པ་དྲི་མེད་ཕྱོགས་ལས་རྣམ་རྒྱལ་རྒྱལ་མཚན་ཆེ།། 
གང་གི་སྙིང་སྟོབས་རྡོ་རྗེས་གཏམས་པའི་ཕྲག་པར་ངལ་འཚོ་རྟེན་བྱེད་པ།། 
རྟག་ཏུ་མི་ཉམས་རྣམ་ཐོས་བུ་ཡི་བརྟན་པའི་འགྲན་ཟླར་འོངས་གྱུར་ཅིག་༢༦།
གཏོང་བའི་ཕྱག་ནི་རིང་པོར་བརྐྱངས་པས་ཕོངས་པ་རྣམས་ཀྱི་འཇིགས་སེལ་ཞིང་།། 
གཙང་ཞིང་དག་པའི་ཚུལ་ཁྲིམས་ཆུ་ཡིས་སྡིག་པ་རྣམ་སྦྱངས་ཡོན་ཏན་གསལ།། 
བཟོད་དང་དེས་པའི་རྒྱ་མཚོ་མི་འཁྲུགས་བརྟུལ་བའི་གོ་ཆ་ཆེར་བགོས་པས།། 
མཚན་མའི་རྡུལ་གྱིས་རྣམ་པར་དབེན་པ་མཁའ་ཁྱབ་ཏིང་འཛིན་ཐོབ་གྱུར་ཅིག་༢༧།
དངོས་པོར་འཛིན་པའི་ཚང་ཚིང་དྲལ་བྱེད་བདག་མེད་རྟོགས་པའི་ཤེས་རབ་ཀྱི།། 
རལ་གྲི་འབར་ཐོགས་ཐབས་ལ་མཁས་པའི་འཁྲུལ་འཁོར་མང་པོའི་སྦྱོར་ཐབས་མཁན།། 
སྟོབས་ཀྱི་ཁོ་ལག་ཡོངས་སུ་རྫོགས་ཤིང་སྨོན་ལམ་རྒྱ་ཆེའི་འཕང་རྩལ་བྱང་།། 
ཡེ་ཤེས་མཆོག་གིས་ངེས་པར་དཔའ་བས་སྲིད་པའི་དགྲ་སྡེ་ཕམ་བྱེད་ཤོག་༢༨།
རུས་པའི་གཟེབ་འདི་མངོན་པར་སྤོངས་ནས་བྱང་ཆུབ་བར་གྱི་ཚེ་རབས་སུ།། 
མངོན་པར་དགའ་དང་བདེ་ལྡན་ཞིང་སོགས་ཞིང་མང་བྱེ་བ་མཐའ་ཡས་པར།། 
འདྲེན་པ་རྣམས་དྲུང་བྱང་ཆུབ་སྤྱོད་པའི་རོལ་རྩེད་ཉིད་ཀྱིས་གུས་བསྙེན་ཞིང་།། 
ཉེ་བར་གདམས་པ་ཡོངས་སུ་ནོད་ནས་འགྲོ་བར་རབ་ཏུ་སྒྲོལ་གྱུར་ཅིག་༢༩།
མཐོ་རིས་མཛེས་མའི་ལག་པད་རབ་བསྐོར་གདུབ་སིལ་སྒྲ་དང་བཅས་པ་ཡིས།། 
སྤྲིན་དཀར་དུམ་བུ་ལྷུང་བ་ལྟ་བུའི་རྔ་ཡབ་གཡོབ་ཅིང་ལྟ་བྱེད་པ།། 
གསེར་གྱི་འཁོར་ལོས་མདུན་ནས་རབ་མཛེས་ནོར་འཛིན་སྲུང་བའི་དབང་ཕྱུག་སོགས།། 
འགྲོ་འདིའི་བསམ་ཀུན་ཡོངས་སུ་རྫོགས་བྱེད་སྣང་བརྙན་བྱེ་བ་སྤྲོ་གྱུར་ཅིག་༣༠།
ལ་ལར་གཅིག་པུ་ནགས་ཚལ་དག་ན་རྩ་བ་འབྲས་བུ་སྤྱོད་བྱེད་ཅིང་།། 
མང་དུ་མི་སྨྲ་ཞི་བའི་ལུས་ཀྱིས་མཐོང་ན་དགའ་བའི་ཚུལ་ཅན་དང་།། 
ལ་ལར་དགེ་ཞིང་སྤྱོད་ལམ་དུལ་བ་ངུར་སྨྲིག་གོས་དང་ལྷུང་བཟེད་ཐོགས།། 
ཞི་ནས་ཞིར་གཤེགས་དེ་འདྲའི་གཟུགས་ཀྱིས་སྐྱེ་དགུའི་འདོད་པ་འཇོ་གྱུར་ཅིག་༣༡།
མདོར་ན་བདེར་གཤེགས་རིགས་ཁམས་དག་པ་བིཌཱུརྱ་འདྲ་བློ་བུར་གྱི།། 
དྲི་མ་རབ་བསགས་སྐྲུན་པ་ལྟ་བུ་ལམ་མཆོག་ཐབས་ཀྱིས་མྱུར་སྦྱངས་ནས།། 
བྲལ་སྨིན་ཡོན་ཏན་བྱེ་བའི་རང་བཞིན་སྐུ་གསུམ་བདག་ཉིད་རྒྱལ་བ་ཡི།། 
གོ་འཕང་དམ་པ་བདེ་བླག་བསྒྲུབས་ནས་འཕྲིན་ལས་ཟེར་བརྒྱ་འཕྲོ་གྱུར་ཅིག་༣༢།
གླང་པོའི་ཕྲུ་གུ་ཐལ་དཀར་རྣམ་པས་དགའ་ལྡན་གནས་ནས་འཕོ་བ་དང་།། 
ལྷུམས་སུ་འཇུག་དང་མངོན་པར་བལྟམ་དང་གཞོན་ནུ་སྤྲུལ་པའི་རོལ་རྩེད་དང་།། 
བྱང་ཆུབ་སྙིང་པོར་བདུད་རྩི་བརྙེས་དང་ཆོས་ཀྱི་འཁོར་ལོ་བསྐོར་བ་སོགས།། 
ངོ་མཚར་མཛད་པས་འཁོར་བར་བྱིང་བའི་ཡིད་ཅན་འདི་དག་སྒྲོལ་གྱུར་ཅིག་༣༣།
ལེགས་བྱས་མཐའ་ཡས་མངོན་པར་སྤེལ་བའི་གླེགས་བམ་ཕྱི་མོ་རྨད་བྱུང་བ།། 
ཡིད་བཞིན་ནོར་བུས་ཕྱུང་བུར་གཏམས་པའི་སྒྲོམ་མང་ཡོངས་སུ་བྱེ་འདྲ་འདི།། 
ལྷ་ཡི་རྫིང་རིང་གཟུགས་སུ་མ་གྱུར་དེ་སྲིད་རྒྱ་མཚོའི་གོས་ཅན་གཞིར།། 
སྐལ་བ་ཅན་རྣམས་ཆོས་ཀྱི་འདོད་འཇོ་མི་ཟད་སླད་དུ་རྟག་གྱུར་ཅིག་༣༤།
གང་གི་དྲིན་གྱིས་ས་གསུམ་དག་ན་དགེ་མཚན་བྱ་མ་རྟས་བཀོད་པའི།། 
བསོད་ནམས་ཕུང་པོ་གསེར་གྱི་མཆོད་སྡོང་ཉིན་བྱེད་བྱེ་བའི་སྣང་བ་ཅན།། 
མི་དགེའི་མུན་པ་རྣམ་པར་སྙིལ་བྱེད་ཕ་མཐའ་མེད་པར་བདལ་བ་ཡང་།། 
ཟད་པ་མེད་པར་ཕན་བདེ་སྤྲོ་བྱེད་བུམ་པ་བཟང་པོ་ལྟར་གྱུར་ཅིག་༣༥།
ལེགས་བྱས་རིན་ཆེན་རྩོལ་བས་བསྒྲུབས་ལ་དངོས་དང་བརྒྱུད་པས་འབྲེལ་བ་ཡི།། 
སྐྱེ་དགུ་རྣམས་ཀྱང་ཀུན་འབྱུང་བུད་ཤིང་བསམ་ཡས་ཉིད་ལས་སྐྱེས་པའི་མེ།། 
སྡུག་བསྔལ་རྒྱུད་དུ་ཀུན་ནས་འབར་བ་སྲེད་ལེན་དྲི་ཡི་བཞོན་པ་ཅན།། 
རྨེག་མེད་བཅོམ་ནས་ཆོས་ཀྱི་རྒྱལ་སར་དབུགས་དབྱུང་ཆེན་པོ་ཐོབ་གྱུར་ཅིག་༣༦།
བདག་ཀྱང་རྒྱལ་བས་ལེགས་པར་གསུངས་པའི་བདུད་རྩིས་ཉམས་སྟོབས་རྫོགས་གྱུར་ཏེ།། 
འགྲོ་བ་རྣམས་ལ་རྩི་སྨན་མཆོག་དང་གཏེར་བུམ་དཔག་བསམ་རིན་ཆེན་ལྟར།། 
ཉེར་འཚོའི་གཞི་དང་གཙུག་ལག་འབུམ་གྱི་ཤིང་རྟ་ཆེན་པོར་གྱུར་ནས་ཀྱང་།། 
ཐར་མཆོག་གནས་སུ་རྒྱལ་སྲས་རྣམས་དང་ལྷན་ཅིག་རབ་ཏུ་རོལ་གྱུར་ཅིག་༣༧།
དེ་ལྟར་ལྷག་བསམ་ཆུ་མཚོ་ལས་འཁྲུངས་སྨོན་ལམ་པུཎྜ་རཱི་ཀའི་ཚལ།། 
རྟག་ཏུ་མི་རྙིང་མངོན་རློམ་ར་རིས་གོས་པ་མེད་པར་གསལ་བ་འདི།། 
དུས་གསུམ་གཤེགས་པའི་འཕགས་ཆེན་རྣམས་ཀྱི་བཞེད་པའི་རྗེས་སུ་རབ་སོན་ཏེ།། 
ཐུབ་པ་མཆོག་རྣམས་དགྱེས་པའི་ཞལ་གྱིས་ཆུད་མི་ཟ་བར་སྐྱོང་གྱུར་ཅིག་༣༨།
སྐྱོན་རྣམས་གཏན་བཅོམ་ཡེ་ཤེས་སྤྱན་མངའ་དྲང་སྲོང་ཆེ་རྣམས་བདེན་པར་གསུང་བའི་བདེན་པ་དང་།། 
གང་དུ་ཞི་དང་གང་གིས་ཞི་བ་འགོག་ལམ་རང་བཞིན་འདོད་ཆགས་བྲལ་བའི་བདེན་པ་དང་།། 
རིག་དང་གྲོལ་བའི་ཡོན་ཏན་བརྒྱད་ལྡན་འཕགས་པའི་ཚོགས་རྣམས་མི་ཕྱེད་འདུས་པའི་བདེན་པ་ཡིས།། 
འདི་ན་དེ་རིང་སྨོན་ལམ་བགྱིས་པ་མྱུར་དུ་འགྲུབ་པའི་བདེ་ལེགས་ཆེན་པོ་འབྱུང་གྱུར་ཅིག་༣༩།
བདེ་བར་གཤེགས་པའི་བཀའ་གངས་ཅན་གྱི་བརྡས་དྲངས་པའི་ཕྱི་མོའི་ཚོགས་ཇི་སྙེད་པ་པར་དུ་བསྒྲུབས་པའི་ཚུལ་ལས་ཉེ་བར་བརྩམས་པའི་གཏམ་བཟང་པོ་བློ་ལྡན་མོས་པའི་ཀུནྡ་ཡོངས་སུ་ཁ་བྱེ་བའི་ཟླ་འོད་གཞོན་ནུའི་འཁྲི་ཤིང་ལས་དེ་ལྟར་བཞེངས་པའི་དགོས་ཆེད་ཕན་ཡོན་བསྔོ་སྨོན་དང་བཅས་པ་ལེགས་པར་བཤད་པའི་ཡལ་འདབ་སྟེ་བརྒྱད་པའོ།། 
དེ་ལྟར་བདེ་བར་གཤེགས་པའི་གསུང་རབ་རིན་པོ་ཆེ་གངས་ཅན་གྱི་ལྗོངས་འདིར་འགྱུར་རོ་ཅོག་ལས་དེང་སང་ཇི་ཙམ་བཞུགས་པ་པར་དུ་བསྒྲུབས་པའི་ཚུལ་ལས་ཉེ་བར་བརྩམས་ཏེ་ལེགས་པར་བཤད་པ་སྐབས་བརྒྱད་ཀྱི་བདག་ཉིད་ཅན་འདི་ནི།
བསོད་ནམས་མངོན་པར་འདུ་བྱེད་པའི་ཕྲིན་ལས་རྒྱ་ཆེན་པོ་འདི་གང་གིས་བསྐྲུན་པར་མཛད་པ།
མིའི་དབང་པོ་ཆོས་བཞིན་དུ་ས་སྐྱོང་བ་ཉིད་ཀྱི་བཀའ་སྩལ་བ་ལྷུར་བླངས་ཏེ།
འཇིག་རྟེན་དབང་ཕྱུག་ཀརྨ་པའི་གསུང་ལས་སྐྱེས་པའི་སློབ་འབངས་ཀྱི་ཐ་ཤལ།
གནམ་བསྐོས་འཇམ་དབྱངས་གོང་མ་ཆེན་པོའི་ལུང་གི་ཀྭན་ཏིང་ཡཱན་ཐོང་མྱའུ་ཚི་གེ་ཤིར་འབོད་པ།
མིང་དངོས་ཀརྨ་བསྟན་པའི་ཉིན་བྱེད་གཙུག་ལག་ཆོས་ཀྱི་སྣང་བ་ཞེས་བགྱི་བས།
བདག་ཅག་གི་སྟོན་པ་རྣམ་འདྲེན་ཤཱཀྱའི་དབང་པོ་དགོངས་པ་ཞི་བའི་དབྱིངས་སུ་མནལ་བའི་ཚུལ་བསྟན་ནས་བགྲང་བྱ་ཉིས་སྟོང་དྲུག་བརྒྱ་བཅུ་གསུམ་འདས་པ།
ཆུ་མོ་གླང་གི་ལོ་གྲོ་བཞིན་ཟླ་བའི་དཀར་ཕྱོགས་ཀྱི་དུས་ཚེས་བཟང་པོར།
སྡེ་བཞི་དགེ་བཅུའི་དཔལ་འབྱོར་མངོན་པར་མཐོ་བའི་རྒྱལ་ཁབ་ཆེན་པོ་ཉིད་དུ་བྲིས་པ་དགེ་ལེགས་སུ་གྱུར་ཅིག།། 
ཤུ་བྷ་མསྐུ་སརྦ་ཛ་ག་ཏྭཾ།། 
