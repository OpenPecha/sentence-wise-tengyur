༄༅༅།། རྒྱ་གར་སྐད་དུ།
ཨཱརྱ་བུད་དྷ་སང་གཱི་ཏི་ནཱ་མ་མ་ཧ་ཡཱ་ན་སཱུ་ཏྲ།
བོད་སྐད་དུ།
འཕགས་པ་སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ།
བམ་པོ་དང་པོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་ཡུལ་དབུས་གྱུར་འཆང་ན་ཡུལ་དབུས་གྱུར་འཆང་བ་རྣམས་ཀྱི་ཤིང་།
ཨ་མྲ་སྟུག་པོའི་ཚལ་གྱི་གྲོང་འདབ།
རི་བཟང་པོ་བཻ་དེ་ཧའི་དབང་པོའི་བྲག་གི་ཕུག་ན།
དགེ་སློང་ལྔ་སྟོང་གི་དགེ་འདུན་ཆེན་པོ་དང་།
བྱང་ཆུབ་སེམས་དཔའ་ཉི་ཁྲི་ལྔ་སྟོང་དང་ཐབས་ཅིག་ཏུ་བཞུགས་ཏེ།
ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ།
བྱང་ཆུབ་སེམས་དཔའ་འཇམ་དཔལ་དང་།
བྱམས་པ་ལ་སོགས་པ་དང་ཐབས་ཅིག་གོ།། 
ལྷའི་བུ་བརྒྱད་ཁྲི་བཞི་སྟོང་དང་ཡང་ཐབས་ཅིག་སྟེ།
ཐམས་ཅད་ཀྱང་བྱང་ཆུབ་སེམས་དཔའི་ཐེག་པ་ལ་གནས་པ་ཤ་སྟག་གོ།། 
ཡང་དེའི་ཚེ་ན་འཇིག་རྟེན་དུ་རྙོག་པ་ལྔ་དག་བྱུང་སྟེ།
འདི་ལྟ་སྟེ།
ཚེའི་རྙོག་པ་དང་།
སེམས་ཅན་གྱི་རྙོག་པ་དང་།
བསྐལ་པའི་རྙོག་པ་དང་།
ཉོན་མོངས་པའི་རྙོག་པ་དང་།
ལྟ་བའི་རྙོག་པ་བྱུང་བའི་ཕྱིར་འཁོར་བཞི་ཡང་དག་པར་རྫོགས་པའི་སངས་རྒྱས་ཀྱི་དྲུང་དུ་འདི་ལྟ་སྟེ།
ཆོས་ཉན་པའི་ཕྱིར་ཤིན་ཏུ་འོང་བར་མ་གྱུར།
འོངས་ནས་ཀྱང་ཆོས་ལ་འཐུན་པར་མི་བྱེད།
དེ་བཞིན་གཤེགས་པ་ལའང་བཀུར་སྟི་མི་བྱེད་དེ།
སེམས་ཅན་དག་ཆོས་བཤད་པས་སྐྱོ་ཞིང་འཁོད་ནས་བྲེལ་བ་སྣ་ཚོགས་ཀྱིས་བྲེལ་ཏོ།། 
དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ།
ཀྱེ་མའོ་སེམས་ཅན་འདི་དག་ནི་ཡོངས་སུ་སྐྱོ་སྟེ།
ཆོས་བཤད་པ་ཁོང་དུ་མི་ཆུད།
ཆོས་ཉན་པ་དང་།
དེ་བཞིན་གཤེགས་པ་ལ་ལྟ་བའི་ཕྱིར་མི་འོང་།
ཆོས་ཉན་པའི་ཕྱིར་འོངས་སུ་ཟིན་ཀྱང་དེ་ལྟར་འཐུན་པར་མི་བྱེད།
བཀའ་ཡིན་པར་སེམས་མི་འཇོག་གིས།
གང་ངས་ནང་དུ་ཡང་དག་འཇོག་གི་ཚུལ་གྱིས་སྐྱེ་བོ་རྣམས་ཡོངས་སུ་སྐོམ་པར་བྱའོ།། 
སངས་རྒྱས་ཀྱི་ཞིང་གཞན་དག་ཏུ་ཡང་སངས་རྒྱས་བཅོམ་ལྡན་འདས་གཞན་དག་དང་ལྷན་ཅིག་ཏུ་སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་བགྲོའོ་སྙམ་མོ།། 
ཡང་དེའི་ཚེ་ན་སངས་རྒྱས་བཅོམ་ལྡན་འདས་གཞན་དག་གི་སངས་རྒྱས་ཀྱི་ཞིང་གཞན་དག་ཏུའང་འཁོར་བཞི་ཡོངས་སུ་སྐྱོ་སྟེ།
ཆོས་ཉན་པའི་ཕྱིར་མི་འོང་བར་གྱུར་ནས་སངས་རྒྱས་བཅོམ་ལྡན་འདས་དེ་དག་ཀྱང་བདག་བདག་གི་སངས་རྒྱས་ཀྱི་ཞིང་དུ་ནང་དུ་ཡང་དག་འཇོག་ལ་བཞུགས་པའི་ཚུལ་གྱིས་འཁོར་བཞི་ཡོངས་སུ་སྐོམ་པར་མཛད་དོ།། 
ཡང་དེའི་ཚེ་ན་ཤར་ཕྱོགས་སུ་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན།
ཀུན་དུ་སྣང་བ་ཞེས་བྱ་བའི་འཇིག་རྟེན་གྱི་ཁམས་དེ་ན་འཇུག་སྲེད་ཀྱི་རྒྱལ་པོ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ད་ལྟར་བཞུགས་འཚོ་གཞེས་ཤིང་ཆོས་ཀྱང་སྟོན་ཏོ།། 
སངས་རྒྱས་བཅོམ་ལྡན་འདས་དེ་དག་ཀྱང་།
དེ་བཞིན་གཤེགས་པའི་བགྲོ་བ་བགྲོ་བའི་ཕྱིར་དེར་འདུས་ཏེ།
སངས་རྒྱས་བཅོམ་ལྡན་འདས་དེ་དག་ལ་མ་བགྲོས་པའམ།
བགྲོ་བ་མི་མཛད་པ་མེད་དེ།
ཆོས་བཤད་པ་དང་སེམས་ཅན་འདུལ་བའི་ཕྱིར་དེ་བཞིན་གཤེགས་པ་དག་བགྲོ་བར་མཛད་དོ།། 
དེ་ནས་བཅོམ་ལྡན་འདས་འདི་སྙམ་དུ་དགོངས་སོ།། 
སངས་རྒྱས་བཅོམ་ལྡན་འདས་དེ་དག་གང་དུ་འདུ་བར་འགྱུར་ཞེས་དགོངས་པ་ལས་དེ་འདི་སྙམ་དུ་གྱུར་ཏེ།
ཤར་ཕྱོགས་སུ་སངས་རྒྱས་བཅོམ་ལྡན་འདས་དེ་དག་འདུ་བར་འགྱུར་ཏེ།
འདི་ནི་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན་འཇིག་རྟེན་གྱི་ཁམས་ཀུན་དུ་སྣང་བ་ཞེས་བྱ་བ་དེ་ན།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇུག་སྲེད་ཀྱི་རྒྱལ་པོ་ཞེས་བྱ་བ་དེ་ལྟར་བཞུགས་འཚོ་གཞེས་ཆོས་ཀྱང་སྟོན་ཏེ།
དེར་སངས་རྒྱས་བཅོམ་ལྡན་འདས་རྣམས་འདུ་བར་འགྱུར་རོ་སྙམ་མོ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་བཀའ་སྩལ་པ།
དགའ་བོ་དེ་ནི་དེ་བཞིན་གཤེགས་པ་དབང་པོའི་བྲག་གི་ཕུག་ཏུ་གཤེགས་སོ།། 
གཤེགས་ནས་ཀྱང་ཟླ་བ་གསུམ་དུ་ནང་དུ་ཡང་དག་འཇོག་པར་འགྱུར་གྱིས།
དེ་དགའ་བོ་ཁྱོད་ཀྱིས་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
མི་འམ་ཅི་དང་།
ལྟོ་འཕྱེ་ཆེན་པོ་དང་།
མི་ལ་སོགས་པ་གང་ཡང་དབང་པོའི་བྲག་གི་ཕུག་ཏུ་ཟླ་བ་གསུམ་གྱི་བར་དུ་མ་གཏང་ཤིག།
དེ་སྐད་ཅེས་བཀའ་སྩལ་པ་དང་།
ཚེ་དང་ལྡན་པ་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་གིས་ལྷ་མཐུ་ཆེན་པོ་ལུས་ཕྲ་བ་དག་གཟུང་མི་ནུས་སོ།། 
བཅོམ་ལྡན་འདས་ཇི་ལྟར་གནས་བརྟན་མཽད་གལ་གྱི་བུ་ཆེན་པོ་རྫུ་འཕྲུལ་དང་ཆོ་འཕྲུལ་དང་ལྡན་པ་དེ་འདྲ་བ་བདག་ལ་མ་མཆིས་ཀྱིས།
བཅོམ་ལྡན་འདས་དེ་ལ་བཀའ་སྩལ་དུ་གསོལ།
དེ་ནས་བཅོམ་ལྡན་འདས་བསྲུང་བར་ནུས་སོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་བཀའ་སྩལ་ཏོ།། 
དགའ་བོ་ཆོག་གོ།། 
ཁྱོད་དེ་བཞིན་གཤེགས་པ་ལ་དེ་སྐད་མ་ཟེར་ཅིག།
དེ་བཞིན་གཤེགས་པ་ནི་སུས་ཀྱང་སྲུང་མི་དགོས་སོ།། 
ཀུན་དུ་སྲུང་མི་དགོས་སོ།། 
དེ་བཞིན་གཤེགས་པ་ལ་ནི་བསྲུང་བར་བྱ་བ་མེད་དེ།
དགྲ་ལས་རྒྱལ་བ་ཡིན་ནོ།། 
ངས་ནི་ལྷ་དང་བཅས་པ།
བདུད་དང་བཅས་པ།
དགེ་སྦྱོང་དང་བྲམ་ཟེར་བཅས་པའི་སྐྱེ་དགུའི་འཇིག་རྟེན་ན་གང་དེ་བཞིན་གཤེགས་པའི་བྱིན་གྱིས་བརླབས་ལ་ཆུང་ངུ་ན།
ཆོས་གོས་ཀྱི་མཐའ་མ་ལ་ཡང་།
བསྐྱོད་པའམ།
སྒུལ་བར་ནུས་པ་སུ་ཡང་མ་མཐོང་གིས།
དགའ་བོ་ཁྱོད་བྱ་བ་ཉུང་བར་གྱིས་ཤིག།
དེ་བཞིན་གཤེགས་པ་ཉིད་བྱིན་གྱིས་རློབ་བོ།། 
དགའ་བོ་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་པའི་དྲུང་དུ་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅི་དང་།
ལྟོ་འཕྱེ་ཆེན་པོ་དང་།
མི་དང་མི་མ་ཡིན་པ་དག་འོང་བར་གྱུར་ན།
དགའ་བོ་ཁྱོད་ཀྱིས་དེ་དག་ལ་འདི་སྐད་དུ་ཆོས་ཤོད་ཅིག།
གྲོགས་པོ་དག་མིར་ཐོབ་པ་ནི་དཀོན་ནོ།། 
འཐུན་པའི་ཡུལ་ལ་གནས་པ་ནི་དཀོན་ནོ།། 
དེ་བཞིན་གཤེགས་པ་སྐྱེ་བ་ཡང་དཀོན་ནོ།། 
དེ་བཞིན་གཤེགས་པས་གསུངས་པའི་ཆོས་འདུལ་བ་ལ་དད་པ་ཡང་དཀོན་ནོ།། 
རབ་ཏུ་བྱུང་ཞིང་བསྙེན་པར་རྫོགས་པའི་དགེ་སློང་གི་དངོས་པོ་ཡང་དཀོན་ནོ།། 
དགེ་བའི་བཤེས་གཉེན་ཡང་དཀོན་ནོ།། 
ནན་ཏན་ལ་གནས་པའི་གང་ཟག་ཀྱང་དཀོན་ནོ།། 
སྟོང་པ་ཉིད་ལ་ཡིད་ཆེས་ཞིང་མོས་པར་བྱེད་པ་ཡང་དཀོན་ནོ།། 
དགེ་སློང་ཆོས་ཡོངས་སུ་དག་པར་འཆད་པ་ཡང་དཀོན་ནོ།། 
གཏོང་བའི་སེམས་དང་ལྡན་པ་ཡང་དཀོན་ནོ།། 
ལེན་པ་ཡང་དཀོན་ནོ།། 
གང་བླངས་ནས་སྦྱིན་པ་སྦྱོང་བར་བྱེད་པ་ཡང་དཀོན་ནོ།། 
གང་བྱས་པ་གཟོ་བར་བྱེད་པ་དང་།
བྱས་པ་ཚོར་བར་བྱེད་པའི་སེམས་ཅན་དེ་དག་ཀྱང་དཀོན་ནོ།། 
གང་བསླབ་པ་འདོད་ཅིང་སྲོག་གི་ཕྱིར་ཡང་བསླབ་པ་མི་གཏོང་བའི་སེམས་ཅན་དེ་དག་ཀྱང་དཀོན་ནོ།། 
སེམས་ཅན་གང་སེམས་ཅན་ཐམས་ཅད་ལ་སྙིང་རྗེ་བ་དང་སྙིང་བརྩེ་བ་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་དག་ཀྱང་དཀོན་ནོ།། 
དེ་བས་ཀྱང་གང་བྱང་ཆུབ་ཏུ་སེམས་བསྐྱེད་མ་ཐག་ཏུ་ནན་ཏན་གྱིས་སྦྱོང་བའི་སེམས་ཅན་དེ་དག་ནི་ཤིན་ཏུ་དཀོན་ནོ་ཞེས་དགའ་བོ་ཁྱོད་ཀྱིས་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་ན་དེ་ལྟར་ཆོས་ཤོད་ཅིག།
གལ་ཏེ་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མའི་འཁོར་བཞི་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་དག་ལྷགས་ནས་འོངས་པ་དེ་དག་ལ་དེ་སྐད་དུ་ཆོས་ཤོད་ཅིག།
གཞན་ཡང་དགའ་བོ་ཁྱོད་ཀྱིས་འདི་ལྟར་ཆོས་ཤོད་ཅིག།
དེ་བཞིན་གཤེགས་པས་རྣམ་གྲངས་དུ་མར་ལོག་པར་ལྟ་བ་ཤིན་ཏུ་ཁ་ན་མ་ཐོ་བར་གསུངས་ཀྱིས།
དེའི་ཕྱིར་ཁྱོད་ཀྱིས་ལོག་པར་ལྟ་བར་མི་བྱའོ།། 
དེ་ལ་ལོག་པར་ལྟ་བ་གང་ཞེ་ན།
འདི་ལྟ་སྟེ།
མ་གྲོལ་བ་དང་།
མ་སྦས་པ་དང་།
མ་ཞི་བ་དང་།
མ་དུལ་བ་དང་།
རྣམ་པར་མ་དུལ་བ་དང་།
ལྷ་སྣ་ཚོགས་ལ་ཐལ་མོ་སྦྱོར་བ་དང་།
ཚུལ་ཁྲིམས་དང་།
བཟོད་པ་སྣ་ཚོགས་དང་།
ཆུ་བོ་དང་།
མཚེའུ་དང་།
རྫིང་བུ་དང་།
འོབས་དང་།
རི་དང་།
རི་དགས་དང་།
བྱ་དང་།
ཤིང་ལ་དད་པ་དང་།
འདོད་ཆགས་དང་།
ཞེ་སྡང་དང་།
གཏི་མུག་དང་བཅས་པ་དང་།
དེ་ལྟ་བུ་དག་གི་གཟུགས་བྱེད་པ་དང་།
དེ་ལ་སོགས་པ་ཡང་དག་པ་མ་ཡིན་པར་ལྟ་བ་དེ་ནི་ལོག་པར་ལྟ་བ་ཞེས་བྱའོ།། 
གཞན་ཡང་དགའ་བོ་ལོག་པར་ལྟ་བ་ནི་གང་།
བདག་ཏུ་འཛིན་པ་ལ་ཞེན་པ་དེ་ནི་ལོག་པར་ལྟ་བ་ཞེས་བྱའོ།། 
སེམས་ཅན་དུ་འཛིན་པ་ལ་ཞེན་པ་དང་།
སྲོག་ཏུ་འཛིན་པ་དང་།
གང་ཟག་ཏུ་འཛིན་པ་ལ་ཞེན་པ་དང་།
ཆད་པར་འཛིན་པ་ལ་ཞེན་པ་དང་།
རྟག་པར་འཛིན་པ་ལ་ཞེན་པ་དེ་དག་ནི་ལོག་པར་ལྟ་བ་ཞེས་བྱའོ།། 
དགའ་བོ་མདོར་ན་ལོག་པར་ལྟ་བ་ཤིན་ཏུ་ཕྲ་བ་བསྟན་ཏོ།། 
དགའ་བོ་རིགས་ཀྱི་བུའམ།
རིགས་ཀྱི་བུ་མོ་གང་ཡང་རུང་སྟེ།
ཆུང་ངུ་ན་མྱ་ངན་ལས་འདའ་བར་སེམས་ཀྱང་རུང་།
དེ་ལྟ་བུའི་འདུ་ཤེས་སྐྱེ་ན་དེ་ནི་ལོག་པར་ལྟ་བ་ཞེས་བྱའོ།། 
དགའ་བོ་གཞན་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་འཇུག་ན་འདི་ལྟར་ཆོས་ཤོད་ཅིག།
ཁྱེད་ཀྱིས་ཆོས་དགོས་པར་གྱིས་ཤིག།
ཆོས་ལ་དགའ་བ་དང་།
མགུ་བ་དང་།
རངས་པ་དང་།
འཚོ་བ་ཡོངས་སུ་དག་པ་དང་།
བསླབ་པ་ལ་འདོད་པ་དང་།
དད་པ་དང་།
དང་བ་མང་བ་དང་།
ཁྲེལ་བ་དང་བཅས་པ་དང་།
གུས་པ་དང་།
བསྟི་སྟང་དང་བཅས་པ་དང་།
ཡིད་ལ་སྐྲག་པ་དང་།
ཁམས་གསུམ་ཐམས་ཅད་ལས་འབྱུང་བར་སེམས་པ་དང་།
བྱམས་པ་དང་།
སྙིང་རྗེ་དང་།
དགའ་བ་དང་།
བཏང་སྙོམས་ལ་བསྒོམ་པའི་བརྩོན་འགྲུས་དང་ལྡན་པ་དང་།
བཟོད་པ་དང་།
ཚིག་བཟང་པོ་དང་།
དོན་ལ་རྟོན་ཅིང་ཚིག་ལ་མི་རྟོན་པ་དང་།
ཡེ་ཤེས་ལ་རྟོན་ཅིང་རྣམ་པར་ཤེས་པ་ལ་མི་རྟོན་པ་དང་།
ངེས་པའི་མདོ་ལ་རྟོན་གྱི་དྲང་བའི་མདོ་ལ་མི་རྟོན་པ་དང་།
ཆོས་ཉིད་ལ་རྟོན་གྱི་གང་ཟག་ལ་མི་རྟོན་པ་དང་།
རྣམ་པར་ཐར་པའི་སྒོ་གསུམ་ལ་ཚུལ་བཞིན་ཡིད་ལ་བྱ་བས་རྟོགས་པ་དང་།
ཁྱེད་སྟོང་པ་ཉིད་ལ་སྤྱོད་ཡུལ་བར་གྱིས་ཤིག།
བདག་ཏུ་འཛིན་པ་ཡོངས་སུ་སྤངས་པ་དང་།
མཚན་མའི་སྤྱོད་ཡུལ་མེད་པ་དང་།
མཚན་མ་ཡོངས་སུ་སྤངས་པ་དང་།
སྨོན་པ་མེད་པའི་རྣམ་པར་ཐར་པའི་སྒོ་ལ་སྤྱོད་ཡུལ་བ་དང་།
སྨོན་ལམ་ལས་འདས་པར་གྱིས་ཤིག།
དགའ་བོ་ཁྱོད་ཀྱིས་སེམས་ཅན་རྣམས་ལ་རྟེན་ཅིང་འབྲེལ་པར་འབྱུང་བ་ལས་བརྩམས་ཏེ་ཆོས་ཤོད་ཅིག།
རྟེན་ཅིང་འབྲེལ་པར་འབྱུང་བའི་ཆོས་ཞེས་བྱ་བ་ནི་རྐྱེན་མེད་ན་ཆོས་གང་ཡང་མི་འབྱུང་བ་སྟེ།
དེ་ལྟར་ཁྱེད་ཀྱིས་རྟེན་ཅིང་འབྲེལ་པར་འབྱུང་བ་ཁོང་དུ་ཆུད་པར་བྱའོ།། 
དགའ་བོ་དེ་ལ་རྟེན་ཅིང་འབྲེལ་པར་འབྱུང་བ་ཇི་ལྟ་བ་ཡང་དག་པར་རྟོགས་པ་གང་ཞེ་ན།
རྟེན་ཅིང་འབྲེལ་པར་འབྱུང་བ་ནི་མི་སྐྱེ་བ་ཡིན་ཏེ།
དེ་ལ་ཇི་ལྟར་རྟོགས་པར་འགྱུར་ཞེ་ན།
མི་སྐྱེ་བ་ལ་བཟོད་པ་ཡིན་ཏེ།
དེ་ལ་ཡང་རློམ་སེམས་མི་བྱེད་པ་དེ་ནི་རྟེན་ཅིང་འབྲེལ་པར་འབྱུང་བ་ལ་ཇི་ལྟ་བ་ཡང་དག་པར་རྟོགས་པའོ།། 
དགའ་བོ་ཁྱོད་ཀྱིས་འཕགས་པའི་བདེན་པའི་རབ་ཏུ་ཐ་དད་པ་ལས་བརྩམས་ཏེ་སེམས་ཅན་རྣམས་ལ་ཆོས་བཤད་པར་བྱའོ།། 
དགའ་བོ་འཕགས་པའི་བདེན་པའི་རབ་ཏུ་ཐ་དད་པ་གང་ཞེ་ན།
དགའ་བོ་གང་འཕགས་པའི་བདེན་པ་དེ་ཉོན་ཅིག།
དགའ་བོ་འཕགས་པའི་བདེན་པ་ནི་བདེན་པ་ཡང་མ་ཡིན་བརྫུན་པ་ཡང་མ་ཡིན་ཏེ།
གང་བདེན་པ་ཡང་མ་ཡིན་བརྫུན་པ་ཡང་མ་ཡིན་པ་དེ་ནི་འཕགས་པའི་བདེན་པ་ཞེས་བྱའོ།། 
བདེན་པ་དེའི་རབ་ཏུ་ཐ་དད་པ་ཇི་སྙེད་ཅིག་ཡོད་ཅེ་ན།
མི་སྐྱེ་བའི་བདེན་པ་དང་།
ཇི་ལྟ་བཞིན་གྱི་བདེན་པ་དང་།
འདོད་ཆགས་དང་བྲལ་བའི་བདེན་པ་དང་།
འགོག་པའི་བདེན་པ་དང་།
མྱ་ངན་ལས་འདའ་བའི་བདེན་པ་དང་།
རྣམ་པར་གྲོལ་བའི་བདེན་པ་དང་།
དངོས་པོ་མེད་པའི་བདེན་པ་དང་།
མ་སྤྲོས་པའི་བདེན་པ་དང་།
མི་རྒྱུ་བའི་བདེན་པ་དང་།
ལྷུན་གྱིས་གྲུབ་པའི་བདེན་པ་དང་།
མི་ལེན་པའི་བདེན་པ་དང་།
མི་གཏོང་བའི་བདེན་པ་དང་།
མ་བྱས་པའི་བདེན་པ་དང་།
མི་བྱེད་པའི་བདེན་པ་དང་།
མི་ལྟུང་བའི་བདེན་པ་དང་།
གནས་མེད་པའི་བདེན་པ་དང་།
དགའ་བོ་ཆོས་གང་མི་སྐྱེ་བ་དང་།
མི་འབྲི་བ་དང་།
མི་གནས་པ་དང་།
གཞན་དུ་མི་འགྱུར་བ་དེ་ནི་བདེན་པ་ཞེས་བྱ་སྟེ།
དགའ་བོ་དེ་ལས་དགོངས་ཏེ་དེ་བཞིན་གཤེགས་པ་དག་འཕགས་པའི་གང་ཟག་ནི་འདུས་མ་བྱས་པས་བསྐྱེད་པའོ་ཞེས་ཆོས་འཆད་དོ།། 
གང་སྡུག་བསྔལ་ལ་མི་སྐྱེ་བར་ཤེས་པ་འདི་ནི་འཕགས་པའི་སྡུག་བསྔལ་བདེན་པ་སྟེ་དེ་ནི་སྡུག་བསྔལ་རྟོགས་པའོ།། 
གང་ཀུན་འབྱུང་བ་མི་རྒྱུ་བར་རྒྱུ་ཡོངས་སུ་ཤེས་པ་འདི་ནི་སྡུག་བསྔལ་གྱི་ཀུན་འབྱུང་བ་རྟོགས་པའོ།། 
གང་ཤིན་ཏུ་འགོག་པའི་ཆོས་ཐམས་ཅད་ཟད་པ་ཤིན་ཏུ་མི་སྐྱེ་བ་འདི་ནི་སྡུག་བསྔལ་འགོག་པའོ།། 
དེ་ལ་ལམ་གང་ཞེ་ན།
ལམ་གང་གིས་གཉིས་སུ་མི་བྱེད་ཅིང་དགེ་བ་དང་མི་དགེ་བའི་ཚུལ་གཅིག་ལ་འཇུག་པ་དང་།
ཆོས་ཐམས་ཅད་ཀྱི་ཚུལ་གཅིག་རྟོགས་པ་འདི་ནི་ལམ་ཞེས་བྱའོ།། 
དགའ་བོ་རྣམ་པར་ཐར་པའི་སྒོ་གསུམ་ལ་ཡང་ལམ་ཞེས་བྱ་སྟེ།
ལམ་དེས་སྔོན་གྱི་ཡང་དག་པར་རྫོགས་པའི་སངས་རྒྱས་ཀྱི་ཉན་ཐོས་ཀྱི་དགེ་འདུན་དང་བཅས་པ་དག་འདི་ལྟ་སྟེ།
མྱ་ངན་ལས་འདའ་བའི་འགྲོ་བ་བཟང་པོར་གཤེགས་སོ།། 
དགའ་བོ་འདི་ནི་འཕགས་པའི་ལམ་ཡན་ལག་བརྒྱད་པ་ཞེས་བྱ་སྟེ།
འདི་ལྟ་སྟེ།
ཡང་དག་པའི་ལྟ་བ་དང་།
ཡང་དག་པའི་རྟོག་པ་དང་།
ཡང་དག་པའི་ངག་དང་།
ཡང་དག་པའི་ལས་ཀྱི་མཐའ་དང་།
ཡང་དག་པའི་འཚོ་བ་དང་།
ཡང་དག་པའི་འབད་པ་དང་།
ཡང་དག་པའི་དྲན་པ་དང་།
ཡང་དག་པའི་ཏིང་ངེ་འཛིན་ཏོ།། 
དེ་ནི་མཉམ་པར་བཤད་པ་ཡིན་ཏེ།
མཉམ་པ་དེའི་ཕྱིར་ཆོས་གང་ལ་ཡང་རྣམ་པར་རྟོག་པར་མི་བྱེད་པས་ན་དེའི་ཕྱིར་ལམ་ལ་ཞུགས་པ་ཞེས་བྱའོ།། 
དགའ་བོ་གཞན་ཡང་འདི་སྐད་དུ་ཆོས་ཤོད་ཅིག།
ཁྱེད་ཀྱིས་དྲན་པ་ཉེ་བར་གཞག་པའི་རྣལ་འབྱོར་ལ་བརྩོན་པར་གྱིས་ཤིག།
ཁྱེད་ཀྱིས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་ཤིང་འགྲོ་བ་ལ་མཁས་པར་གྱིས་ཤིག་ཅེས་དེ་སྐད་དུ་ཆོས་ཤོད་ཅིག།
དགའ་བོ་དེ་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་པ་དང་འགྲོ་བ་ལ་མཁས་པ་གང་ཞེ་ན་འདི་ལྟ་སྟེ།
ཡི་གེའི་རང་བཞིན་དང་སྐད་མཉམ་པ་ཉིད་ཡིན་ཏེ།
དགའ་བོ་དེ་བཞིན་གཤེགས་པ་ནི་ཡི་གེས་ཆོས་རྣམ་པར་འཇོག་ལ་ཡི་གེ་དེ་དག་ཀྱང་རང་བཞིན་གྱིས་སྟོང་ཞིང་མི་སྐྱེ་མི་འཇིག་པས་བཤད་ཀྱང་དེ་ཙམ་དུ་ཟད།
མ་བཤད་ཀྱང་དེ་ཙམ་དུ་ཟད་དེ་མི་འཕེལ་མི་འབྲི་བས་དེའི་ཕྱིར་ཡི་གེ་དེ་དག་ཡི་གེ་མ་ཡིན་ནོ།། 
དགའ་བོ་དགེ་སློང་གང་ཡི་གེ་མཉམ་པ་དང་།
སྐད་མཉམ་པ་ཤེས་པའི་དགེ་སློང་དེ་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་ཚུལ་ཇི་བཞིན་པ་རྟོགས་ཤིང་འགྲོ་བ་ལ་མཁས་པར་རིག་པར་བྱའོ།། 
དགའ་བོ་གཞན་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་པའི་ཚེ་འཁོར་བཞི་གང་འོང་བ་དེ་དག་ལ་དགའ་བོ་ཁྱོད་ཀྱིས་དུས་གསུམ་མཉམ་པ་ཉིད་ལས་བརྩམས་ཏེ་ཆོས་ཤོད་ཅིག།
དགའ་བོ་དུས་གསུམ་མཉམ་པ་ཉིད་གང་ཞེ་ན།
དགའ་བོ་འདས་པའི་དུས་ནི་མ་སྐྱེས་པའོ།། 
མ་འོངས་པའི་དུས་ནི་མ་མཐོང་བའོ།། 
ད་ལྟར་ནི་མི་གནས་པ་སྟེ།
ཆོས་ཐམས་ཅད་ནི་ཕྱིན་ཅི་ལོག་ལ་གནས་པ་དང་།
རང་བཞིན་གྱིས་ཞི་བའོ།། 
སྟོང་པ་ཉིད་ལ་ཡང་དུས་གང་ཡང་མི་གནས་ཏེ།
འདས་པ་ཡང་སྟོང་པ།
མ་འོངས་པ་ཡང་སྟོང་པ།
ད་ལྟར་ཡང་སྟོང་པའོ།། 
ཇི་ལྟར་དུས་སྟོང་པ་ཡིན་པ་དེ་བཞིན་ཉིད་ཀྱང་དེ་དང་འདྲའོ།། 
ཇི་ལྟར་དུས་སྟོང་པ་དེ་བཞིན་དུ་སེམས་ཅན་ཡང་སྟོང་སྟེ།
དགའ་བོ་འདི་ལྟ་སྟེ།
སྣ་ཚོགས་སུ་མེད་པ་དང་།
ཚུལ་གཅིག་ལ་འཇུག་པ་དེ་ནི་དུས་གསུམ་མཉམ་པ་ཉིད་དོ།། 
དགའ་བོ་གཞན་ཡང་ཁམས་གསུམ་ཡོངས་སུ་ཤེས་པའི་ཕྱིར་ཆོས་ཤོད་ཅིག།
ཇི་ལྟར་ན་ཁམས་གསུམ་ཡོངས་སུ་ཤེས་པ་ཡིན་ཞེ་ན།
དགའ་བོ་འདི་ལ་རྣལ་འབྱོར་པ་རྣལ་འབྱོར་སྤྱོད་པ་འདི་ལྟར་རྟོག་སྟེ།
འདོད་པའི་ཁམས་ནི་ཡོངས་སུ་རྟོག་པ་ལས་བྱུང་ངོ།། 
གཟུགས་ཀྱི་ཁམས་དང་།
གཟུགས་མེད་པའི་ཁམས་ཀྱང་ཡོངས་སུ་རྟོག་པ་ལས་བྱུང་སྟེ།
གང་ཡོངས་སུ་རྟོག་པ་དེ་ནི་དངོས་པོ་མེད་པས་ཁམས་གསུམ་ཐམས་ཅད་རང་བཞིན་མེད་པར་རྟོགས་ནས་རྟོག་པར་མི་བྱེད་རྣམ་པར་རྟོག་པར་མི་བྱེད།
ལེན་པར་མི་བྱེད།
དོར་བར་མི་བྱེད།
འདོད་པར་མི་བྱེད།
སྨོན་པར་མི་བྱེད།
སྙེམས་པར་མི་བྱེད།
སེམས་པར་མི་བྱེད་དེ།
དེས་སེམས་པ་ཐམས་ཅད་དང་བྲལ་བས་འདི་ལྟ་སྟེ།
རྣམ་པར་ཐར་པའི་སྒོ་གསུམ་སྟོང་པ་ཉིད་དང་།
མཚན་མ་མེད་པ་དང་།
སྨོན་པ་མེད་པ་ཚེགས་ཆུང་ངུས་མངོན་དུ་བྱེད་དོ།། 
དགའ་བོ་རྣམ་པར་ཐར་པའི་སྒོ་གསུམ་མངོན་དུ་བྱ་བ་གང་ཞེ་ན།
གང་མཉམ་པ་ཉིད་མ་འཁྲུགས་པ་དང་།
ཆོས་གང་ཡང་མི་བྱ་བ་དང་།
རྣམ་པར་མི་བྱ་བ་སྟེ།
ཆོས་ཐམས་ཅད་ཐོག་མ་ནས་ཟད་པར་ཤེས་ནས་ཡེ་ཤེས་དང་བཅས་པའི་ཡིད་ལ་བྱེད་པ་ཡང་མི་སྐྱེད་དེ།
གཅིག་པར་ཡང་མི་བྱེད་སྣ་ཚོགས་སུ་མི་བྱེད་པ་འདི་ནི་དགའ་བོ་རྣམ་པར་ཐར་པའི་སྒོ་གསུམ་མངོན་དུ་བྱེད་པའི་མཉམ་པ་ཉིད་དོ།། 
དགའ་བོ་ཁྱོད་ཀྱི་ཕུང་པོ་ལྔ་ཡོངས་སུ་ཤེས་པར་བྱ་བའི་ཕྱིར་ཡང་ཆོས་ཤོད་ཅིག།
དགའ་བོ་ཕུང་པོ་ལྔ་ཡོངས་སུ་ཤེས་པར་བྱ་བ་གང་ཞེ་ན།
དགའ་བོ་འདི་ལ་རྣལ་འབྱོར་པ་རྣལ་འབྱོར་སྤྱོད་པ།
དགོན་པ་དང་དབྱེ་ལ་གནས་པ་དག་འདི་ལྟར་སློབ་བོ།། 
དེ་བཞིན་གཤེགས་པས་ཀྱང་འདི་སྐད་གསུངས་ཏེ།
གཟུགས་ནི་དབུ་བ་རྡོས་པ་ལྟ་བུ།
ཚོར་བ་ནི་ཆུའི་ཆུ་བུར་ལྟ་བུ།
འདུ་ཤེས་ནི་སྨིག་རྒྱུ་ལྟ་བུ།
འདུ་བྱེད་ནི་ཤིང་ཆུ་སྐྱེས་ལྟ་བུ།
རྣམ་པར་ཤེས་པ་ནི་སྒྱུ་མ་ལྟ་བུའོ་ཞེས་ཉི་མའི་གཉེན་གྱིས་གསུངས་སོ།། 
དེ་ལ་རྣལ་འབྱོར་པ་རྣལ་འབྱོར་སྤྱོད་པ་དག་འདི་ལྟར་སློབ་སྟེ།
གང་དེ་བཞིན་གཤེགས་པས་གསུངས་པའི་དཔེ་དེ་དག་ནི་ཡང་དག་པའོ།། 
དེ་དག་ནི་དེ་བཞིན་ནོ།། 
དེ་དག་ནི་གཞན་མ་ཡིན་ཏེ།
དབུ་བ་ནི་སྟོང་པ།
འདོད་པའི་ཁམས་སུ་མ་གཏོགས་པ།
གཟུགས་ཀྱི་ཁམས་སུ་མ་གཏོགས་པ།
གཟུགས་མེད་པའི་ཁམས་སུ་མ་གཏོགས་པའོ།། 
གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ།། 
དབུ་བ་ལ་ཡང་བདག་གམ་སེམས་ཅན་དུ་གདགས་སུ་ཡང་མི་ནུས།
དེ་ལ་བདག་གམ་སེམས་ཅན་དུ་མི་དམིགས་ཤིང་མེད་དོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་ནི་བདག་མེད་པའི་ཕྱིར་རོ།། 
ཚོར་བ་དང་།
འདུ་ཤེས་དང་།
འདུ་བྱེད་ཀྱང་དེ་བཞིན་ནོ།། 
གང་རྣམ་པར་ཤེས་པ་ནི་སྒྱུ་མ་ལྟ་བུའོ་ཞེས་གསུངས་པ།
སྒྱུ་མ་ནི་སྟོང་པ་སྟེ།
འདོད་པའི་ཁམས་སུ་མ་གཏོགས།
གཟུགས་ཀྱི་ཁམས་སུ་མ་གཏོགས།
གཟུགས་མེད་པའི་ཁམས་སུ་མ་གཏོགས་སོ།། 
གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ།། 
སྒྱུ་མ་ལ་ཡང་བདག་གམ་སེམས་ཅན་དུ་གདགས་སུ་མི་ནུས་ཏེ།
དེ་ལ་ནི་བདག་གམ་སེམས་ཅན་མེད་ཅིང་མི་དམིགས་པའོ།། 
དགའ་བོ་ཆོས་ཐམས་ཅད་ནི་བདག་མེད་པའོ་ཞེས་དེ་ལྟར་ཕུང་པོ་ལ་རྟོགས་པ་དེ་ནི་ཕུང་པོ་ཡོངས་སུ་ཤེས་པའོ།། 
དགའ་བོ་གཞན་ཡང་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པར་བྱ་བ་དང་།
སྤང་བར་བྱ་བའི་ཕྱིར་ཁྱོད་ཀྱིས་ཆོས་ཤོད་ཅིག།
དེ་ལ་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པར་བྱ་བ་གང་ཞེ་ན།
དགའ་བོ་མིག་ནི་བདག་དང་བདག་གིས་སྟོང་སྟེ།
དེ་རང་བཞིན་གྱིས་དེ་བཞིན་ནོ།། 
དེ་བཞིན་དུ་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་བདག་དང་བདག་གིས་སྟོང་སྟེ།
རང་བཞིན་གྱིས་དེ་བཞིན་ནོ།། 
གཟུགས་བདག་དང་བདག་གིས་སྟོང་སྟེ།
དེ་ནི་རང་བཞིན་གྱིས་དེ་བཞིན་ནོ།། 
དེ་བཞིན་དུ་སྒྲ་དང་།
དྲི་དང་།
རོ་དང་།
རེག་དང་།
ཆོས་རྣམས་ཀྱང་བདག་དང་བདག་གིས་སྟོང་སྟེ།
དེའང་རང་བཞིན་གྱིས་དེ་བཞིན་ནོ་ཞེས་དེ་བཞིན་གཤེགས་པས་གསུངས་ཏེ།
དགའ་བོ་གང་རང་བཞིན་གྱིས་སྟོང་པ་དེ་ལ་ནི་ཆོས་གང་ཡང་གདགས་སུ་མེད་དོ།། 
དེ་ལ་ནི་མིག་མེད།
རྣ་བ་མེད།
སྣ་མེད།
ལྕེ་མེད།
ལུས་མེད།
ཡིད་མེད།
གཟུགས་མེད།
སྒྲ་མེད།
དྲི་མེད།
རོ་མེད།
རེག་མེད།
ཆོས་མེད་དོ།། 
དགའ་བོ་གང་ཆོས་དེ་དག་ལ་གཞན་གྱི་དྲིང་མི་འཇོག་པའི་ཡེ་ཤེས་དེ་ནི་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པའོ།། 
དེ་ལ་ཕྱི་དང་ནང་གི་སྐྱེ་མཆེད་དྲུག་སྤང་བ་གང་ཞེ་ན་འདི་ལྟ་སྟེ།
ཆོས་ཐམས་ཅད་མི་འཛིན་པ།
མི་སྙེམས་པ།
མཚན་མ་མི་རྒྱུ་བ་དེ་ནི་ཕྱི་དང་ནང་གི་སྐྱེ་མཆེད་དྲུག་སྤོང་བའོ།། 
དེ་ལྟ་བས་ན་དགའ་བོ་ཁྱོད་ཀྱིས་གལ་ཏེ་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མའི་འཁོར་བཞི་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
མི་འམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་དག་འོང་ན་དེ་དག་ལ་དགའ་བོ་ཁྱོད་ཀྱིས་དེ་སྐད་དུ་ཆོས་ཤོད་ཅིག།
ཡང་དེའི་ཚེ་ན་བཅོམ་ལྡན་འདས་ཀྱིས་འདི་འདྲ་བའི་བྱིན་གྱིས་བརླབ་པས་བྱིན་གྱིས་བརླབས་པར་གྱུར་ཏེ།
གང་དང་གང་དག་ཆོས་བཤད་པ་འདིའི་སྣོད་དུ་གྱུར་པ་དེ་དག་ནི་ཐོས་སོ།། 
ལྷག་མ་དག་ལ་ནི་རྣར་ཡང་མི་གྲག་སྟེ།
དེ་བཞིན་གཤེགས་པ་ཅང་མི་གསུང་བར་མཐོང་ངོ།། 
སྟོན་པ་འདི་བསྟན་པའི་ཚེ་དགེ་སློང་ལྔ་བརྒྱ་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ།། 
ལྷའི་བུ་བཞི་ཁྲི་ཉིས་སྟོང་ནི་ཆོས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།། 
དགེ་སློང་མ་སུམ་སྟོང་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ།། 
སྲོག་ཆགས་ཁྲག་ཁྲིག་ཕྲག་བདུན་གྱིས་ནི་འདོད་ཆགས་དང་བྲལ་བ་ཐོབ་པར་གྱུར་ཏོ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་དེ་འདྲ་བར་བསྟན་ནས་ཚེ་དང་ལྡན་པ་དགའ་བོ་ལ་བཀའ་སྩལ་པ།
དགའ་བོ་ཁྱོད་ལངས་ཏེ།
དབང་པོའི་བྲག་གི་ཕུག་ཏུ་སོང་ལ་དེ་བཞིན་གཤེགས་པའི་རྩྭའི་གདིང་བ་ཐིང་ཤིག།
དེ་བཞིན་གཤེགས་པ་ནི་རྩྭའི་གདིང་བ་ལ་བཞུགས་ཏེ།
ཟླ་བ་གསུམ་དུ་ནང་དུ་ཡང་དག་འཇོག་ལ་བཞུགས་པར་འགྱུར་རོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་ཚེ་དང་ལྡན་པ་དགའ་བོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་གདན་གདིང་བར་བགྱིའོ།། 
གདན་གདིང་བ་ལྟ་ཞིག་ཅིར་འཚལ།
བཅོམ་ལྡན་འདས་ཀྱིས་བཀའ་སྩལ་པ།
དགའ་བོ་ཆོག་གིས་དེ་སྐད་མ་ཟེར་ཅིག།
སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དག་ནི་རྩྭའི་གདིང་བ་ལ་དགྱེས་པར་གྱུར་ཏོ།། 
དགའ་བོ་དེ་བཞིན་གཤེགས་པ་ནི་ཡོ་བྱད་བདེ་བས་བདེ་བ་མ་ཡིན་གྱི།
དགའ་བོ་དེ་བཞིན་གཤེགས་པ་ནི་ཆོས་ལ་གནས་པའི་བདེ་བས་བདེ་བ་ཡིན་ནོ།། 
དེ་ནས་ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ།
སྟན་ལས་ལངས་ནས་རྩྭའི་ཕྱིར་དེ་བཞིན་གཤེགས་པའི་འཁོར་ནས་བྱུང་ངོ།། 
དེ་ནས་དེའི་ཚེ་ལྷའི་བུ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མས་ལྷའི་རྩྭ་འཇམ་པ་རེག་ན་བདེ་བ།
གོས་ཀ་ཙ་ལིན་དི་ཀ་དང་འདྲ་བ་དག་ཚེ་དང་ལྡན་པ་དགའ་བོའི་ལག་ཏུ་བཞག་པར་གྱུར་ཏོ།། 
དེ་ནས་ཚེ་དང་ལྡན་པ་དགའ་བོས་རྩྭ་དེ་དག་བླངས་ཏེ།
དབང་པོའི་བྲག་གི་ཕུག་གང་ན་བ་དེར་སོང་ནས་དབང་པོའི་བྲག་གི་ཕུག་གི་ནང་དུ་ཕྱིན་པ་དང་།
བཅོམ་ལྡན་འདས་ཀྱི་རྩྭའི་གདིང་བ་བཏིང་ངོ།། 
ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་རྩྭའི་གདིང་བ་བཏིང་མ་ཐག་ཏུ་དེ་ནས་དེའི་ཚེ་ལྷའི་བུ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མས་རྩྭའི་གདིང་བའི་སྟེང་དུ་ལྷའི་གོས་བཏིང་བར་གྱུར་ཏེ།
གོས་མང་པོ་དེ་དག་གིས་འཛམ་བུའི་གླིང་ཡོངས་སུ་གང་ཞིང་བྱུར་བུར་གྱུར་ནས་བཅོམ་ལྡན་འདས་ཀྱི་རྫུ་འཕྲུལ་གྱི་བྱིན་གྱིས་བརླབས་ཀྱིས་གོས་མང་པོ་དེ་སྙེད་དག་ཀྱང་འཕང་དུ་སོར་བཞི་ཙམ་དུ་གྱུར་ཏོ།། 
དེ་ནས་བཅོམ་ལྡན་འདས་གདན་ལས་བཞེངས་ཏེ།
དབང་པོའི་བྲག་གི་ཕུག་ཏུ་གཤེགས་སོ།། 
བཅོམ་ལྡན་འདས་གཤེགས་ནས་སིལ་སྙན་ཐམས་ཅད་ཀྱང་མ་དཀྲོལ་བར་སྒྲ་བྱུང་ངོ།། 
མེ་ཏོག་གི་ཆར་དག་ཀྱང་བབ་སྟེ།
མེ་ཏོག་གི་ཆར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཁྱབ་པར་གྱུར་ཏོ།། 
དེ་ནས་བཅོམ་ལྡན་འདས་དབང་པོའི་བྲག་གི་ཕུག་ཏུ་གཤེགས་ནས་སྐྱིལ་མོ་ཀྲུང་བཅས་ཏེ་སྐུ་དྲང་པོར་བསྲངས་ནས་དྲན་པ་མངོན་པར་བཞག་སྟེ་བཞུགས་སོ།། 
ཡང་དེའི་ཚེ་ན་བཅོམ་ལྡན་འདས་ཀྱིས་དབང་པོའི་བྲག་གི་ཕུག་བཻ་དཱུརྱ་ལས་བྱས་པ་ལྟ་བུར་གྱུར་པ་དེ་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་སོ།། 
ཡང་དེའི་ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་སངས་རྒྱས་ཀྱིས་འདུལ་བ།
དགེ་བའི་རྩ་བ་ཡོངས་སུ་སྨིན་པ་དེ་དག་གིས་དབང་པོའི་བྲག་གི་ཕུག་ན་དེ་བཞིན་གཤེགས་པ་བཞུགས་པ་མཐོང་བ་ནི་འདི་ལྟ་སྟེ།
མེ་ལོང་ཡོངས་སུ་དག་པའི་ནང་དུ་བཞིན་སྣང་བ་དེ་བཞིན་དུ་སེམས་ཅན་དེ་དག་གིས་དེ་བཞིན་གཤེགས་པ་མཐོང་ངོ།། 
ཡང་དེའི་ཚེ་ན་བཅོམ་ལྡན་འདས་ཀྱི་ཕྱག་གཡས་པའི་མཐིལ་ནས་འོད་ཟེར་བརྒྱ་སྟོང་དག་བཏང་སྟེ།
འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སྣང་བར་གྱུར་ནས་ཉི་མ་དང་ཟླ་བ་སེམས་ཅན་དག་གིས་མིག་གིས་མཐོང་བར་གྱུར་ཏོ།། 
ཡང་དེའི་ཚེ་ན་སེམས་ཅན་ཐམས་ཅད་འདོད་ཆགས་ཀྱི་གནོད་པ་མེད།
ཞེ་སྡང་མེད།
གཏི་མུག་མེད།
ང་རྒྱལ་མེད།
གནོང་འཆབ་པ་མེད།
ཕྲག་དོག་མེད།
སེར་སྣ་མེད།
ཁྲོ་བ་མེད།
ཐ་བ་མེད།
གནོད་སེམས་མེད་དེ།
དེའི་ཚེ་སེམས་ཅན་ཐམས་ཅད་ཀྱང་བྱམས་པའི་སེམས་དང་ལྡན་ཞིང་ཕ་དང་མར་འདུ་ཤེས་པར་གྱུར་ཏོ།། 
དེ་ནས་བཅོམ་ལྡན་འདས་ཀྱིས་གནས་མེད་པ་ལྷུན་གྱིས་གྲུབ་པ།
ནམ་མཁའི་རང་བཞིན་མཚན་མ་མེད་པ་སྤྱོད་པ་དང་ལྡན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་གོ།། 
བཅོམ་ལྡན་འདས་ཀྱིས་ཏིང་ངེ་འཛིན་དེ་ལས་མཉམ་པར་བཞག་མ་ཐག་ཏུ།
དེ་ནས་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ།། 
དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་པའི་སེམས་ཅན་དེ་དག་ཐམས་ཅད་ཀྱིས་དེ་བཞིན་གཤེགས་པའི་སྤྱོད་ལམ་དང་།
རྫུ་འཕྲུལ་གྱི་ཆོ་འཕྲུལ་དང་།
ཏིང་ངེ་འཛིན་རྣམ་པར་འཕྲུལ་པ་མཐོང་ངོ།། 
མཐོང་ནས་ལྷའི་བུ་བཞི་ཁྲི་ཉིས་སྟོང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ།། 
དེའི་ཚེ་དེ་དག་ཐམས་ཅད་ཀྱིས་ཀྱང་ལྷའི་མེ་ཏོག་མན་དཱ་ར་བ་དག་ཐོགས་ཏེ་དབང་པོའི་བྲག་གི་ཕུག་ག་ལ་བ་དང་།
བཅོམ་ལྡན་འདས་ག་ལ་བ་དེར་གཏོར་ཏོ།། 
དེ་དག་གཏོར་མ་ཐག་ཏུ་དབང་པོའི་བྲག་གི་ཕུག་ལན་བདུན་བསྐོར་ནས་དེ་ཉིད་དུ་མི་སྣང་བར་གྱུར་ཏོ།། 
ཡང་དེའི་ཚེ་བཅོམ་ལྡན་འདས་ཀྱིས་དབང་པོའི་བྲག་གི་ཕུག་ཏུ་སྤྲུལ་པ་སྤྲུལ་ཏེ་དེར་བཞག་ནས།
བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་ག་ལ་བ་དེར་གཤེགས་སོ།། 
ཡང་དེའི་ཚེ་ན་ཕྱོགས་བཅུའི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་ཀུན་དུ་དེ་བཞིན་གཤེགས་པ་གང་གཱའི་ཀླུང་གི་བྱེ་མ་དང་མཉམ་པ་རྙོག་པ་ལྔའི་ཚེ་འཇིག་རྟེན་དུ་བྱུང་བར་གྱུར་ཏེ།
དེ་དག་གི་སངས་རྒྱས་ཀྱི་ཞིང་ཡང་ཤིན་ཏུ་སྨད་པ་སྟེ།
དཔེར་ན་ད་ལྟར་གྱི་བཅོམ་ལྡན་འདས་ཤཱཀྱ་ཐུབ་པའི་མི་མཇེད་ཀྱི་འཇིག་རྟེན་གྱི་ཁམས་འདི་ཇི་ལྟ་བ་དེ་བཞིན་དུ་སངས་རྒྱས་བཅོམ་ལྡན་འདས་དེ་དག་གི་སངས་རྒྱས་ཀྱི་ཞིང་ཤིན་ཏུ་ངན་ཏེ།
དེ་བཞིན་དུ་སེམས་ཅན་འདོད་ཆགས་ཀྱི་ཤས་ཆེ་བ་དང་།
ཞེ་སྡང་གི་ཤས་ཆེ་བ་དང་།
གཏི་མུག་གི་ཤས་ཆེ་བ་དང་།
མ་གུས་པ་དང་།
བྱས་པ་མི་གཟོ་བ་དང་།
གཡོན་ཅན་དང་།
སྒྱུ་ཅན་དང་།
དམན་པ་ལ་མོས་པ་ཡིན་ནོ།། 
སངས་རྒྱས་བཅོམ་ལྡན་འདས་དེ་དག་གི་འཇིག་རྟེན་གྱི་ཁམས་དེ་ན་གནས་པའི་སེམས་ཅན་དེ་དག་ཀྱང་ཤིན་ཏུ་མཐོང་བར་འདོད་པ་མ་ཡིན་ན།
ཆོས་ལ་ཡང་འདུན་པར་མི་བྱེད།
ཆོས་བཤད་པ་དགོས་པར་མི་བྱེད།
རྣ་བ་ཡང་བླགས་ཏེ་མི་ཉན་ནས་དེ་བཞིན་གཤེགས་པ་དེ་དག་ཀྱང་ཐབས་མཁས་པས་ནང་དུ་ཡང་དག་འཇོག་ལ་ཞུགས་ཏེ།
སྤྲུལ་པ་གཞན་དག་སྤྲུལ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་སུ་འདི་ལྟ་སྟེ།
སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་བཤད་ཅིང་བསྟན་པའི་ཕྱིར་གཤེགས་པར་གྱུར་ཏོ།། 
དེའི་ཕྱིར་སངས་རྒྱས་བགྲོ་བ་ཞེས་བྱའོ།། 
སངས་རྒྱས་བཅོམ་ལྡན་འདས་རྣམས་ནི་སྐྱེ་བོ་ཕྱི་མ་དག་གི་ཕྱིར་སངས་རྒྱས་བགྲོ་བ་མཛད་པ་མ་གཏོགས་པར་གཞན་ཅུང་ཟད་ཀྱང་མཛད་པ་མེད་དེ།
དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་ཅི་ནས་ཀྱང་སེམས་ཅན་ཆོས་འདོད་པ་དག་འབྱུང་ཞིང་སངས་རྒྱས་བཅོམ་ལྡན་འདས་ཆོས་ཀྱི་རྗེ་དེ་དག་ཀྱང་ཆོས་བགྲོ་བར་མཛད་ན་བདག་ཅག་གིས་ལྟ་ཅིའི་ཕྱིར་ཆོས་མི་བགྲོ་སྙམ་དུ་སེམས་པར་འགྱུར་བའི་དོན་དེ་གཟིགས་ནས་སངས་རྒྱས་བཅོམ་ལྡན་འདས་སངས་རྒྱས་ཀྱི་བགྲོ་བ་མཛད་དོ།། 
ཡང་དེའི་ཚེ་ན་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་དེར་སངས་རྒྱས་བཅོམ་ལྡན་འདས་དཔག་ཏུ་མེད་གྲངས་མེད་པ་དག་ཚོགས་པར་གྱུར་ཏོ།། 
ཅིའི་ཕྱིར་ན།
འཇིག་རྟེན་གྱི་ཁམས་ཀུན་དུ་འོད་ཅེས་བྱ་ཞེ་ན་སངས་རྒྱས་ཀྱི་ཞིང་དེ་ན་ཉན་ཐོས་དང་རང་སངས་རྒྱས་དག་གིས་མིང་ཡང་མི་གྲག་སྟེ།
སངས་རྒྱས་ཀྱི་ཞིང་དེ་བྱང་ཆུབ་སེམས་དཔའ་འབའ་ཞིག་གིས་ཡོངས་སུ་གང་ལ།
བྱང་ཆུབ་སེམས་དཔའ་དེ་དག་ཀྱང་འོད་རང་ལས་འབྱུང་ཞིང་ལུས་གསེར་གྱི་ཁ་དོག་ལྟ་བུ་དང་།
མཚན་ཡོངས་སུ་རྫོགས་པ་སྣ་ཚོགས་ཀྱི་རིགས་དང་ལྡན་ཞིང་ཀུན་དུའང་བྱང་ཆུབ་སེམས་དཔའ་དེའི་འོད་འབྱུང་བས་ན་དེའི་ཕྱིར་འཇིག་རྟེན་གྱི་ཁམས་ཀུན་དུ་འོད་ཅེས་བྱའོ།། 
དེ་ལ་སངས་རྒྱས་བགྲོ་བ་གང་ཡིན་ཞེ་ན།
འདི་ལྟ་སྟེ།
ཆོས་ཐམས་ཅད་ཀྱི་ཚུལ་ཡང་དག་པ་ཇི་ལྟ་བ་བཞིན་དུ་རྟོགས་པའོ།། 
དེ་ལ་ཆོས་ཐམས་ཅད་ནི་གང་།
ཚུལ་ནི་གང་།
རྟོགས་པ་ནི་གང་ཞེ་ན།
ཆོས་ཐམས་ཅད་ནི་ཆོས་གཅིག་པ་སྟེ།
ཆོས་དེ་ཡང་ཆོས་དང་ཆོས་མ་ཡིན་པར་ཡང་སུས་ཀྱང་བཤད་མི་ནུས་སོ།། 
དེ་ཅིའི་ཕྱིར་ཞེ་ན།
དེ་དག་ཀྱང་མ་སྐྱེས་པ་མ་བྱུང་བ་སྟེ།
དེ་དག་ནི་ཆོས་ཀྱི་སྒྲས་བཤད་མོད་ཀྱི།
གང་ནང་གི་སྐྱེ་མཆེད་དྲུག་དང་།
ཕྱིའི་སྐྱེ་མཆེད་དྲུག་དང་།
ཕུང་པོ་དང་།
ཁམས་ཞེས་བྱ་བ་དེ་དག་ནི་ཆོས་ཐམས་ཅད་ཅེས་བྱ་སྟེ།
དེ་དག་ཐམས་ཅད་ཀྱང་བརྗོད་པ་ཙམ་དུ་ཟད་དོ།། 
གང་ཆོས་ཐམས་ཅད་ཀྱི་བྱེད་པ་མེད་པ།
ཡང་དག་པ་ཇི་ལྟ་བ་བཞིན་དུ་རྟོག་པ་དེ་ལ་ནི་ཕུང་པོ་ཡང་མེད།
ཁམས་ཀྱང་མེད།
སྐྱེ་མཆེད་ཀྱང་མེད།
རྟག་པ་ཡང་མེད།
ཆད་པ་ཡང་མེད་དེ།
དེ་ལྟ་བས་ན་དབུས་ཀྱི་གནས་ཀྱང་མེད་པ་དེ་ནི་ཆོས་ཐམས་ཅད་ཀྱི་མཉམ་པ་ཉིད་བཤད་པ་ཡིན་ནོ།། 
འདི་ལྟ་སྟེ།
ཆོས་ཐམས་ཅད་རང་བཞིན་སྟོང་པ་ཉིད་དོ་ཞེས་མིང་གིས་བརྗོད་དོ།། 
མིང་དེ་ཡང་བྱེད་པ་མེད་དེ་མིང་གིས་བརྗོད་དོ།། 
མིང་དེ་ཡང་རང་བཞིན་གྱིས་མེད་དེ་དེ་ནི་སངས་རྒྱས་བགྲོ་བ་ཞེས་བྱའོ།། 
ཚུལ་གང་ཞེ་ན།
ཚུལ་ཞེས་བྱ་བ་ནི་འདི་ལྟ་སྟེ།
འདོད་ཆགས་མེད་པའི་ཚུལ་དང་།
མི་སྐྱེ་བའི་ཚུལ་དང་།
དབེན་པའི་ཚུལ་དང་།
ཇི་ལྟ་བ་བཞིན་གྱི་ཚུལ་དང་།
དེ་བཞིན་ཉིད་ཀྱི་ཚུལ་དང་།
ཆོས་ཀྱི་དབྱིངས་ཀྱི་ཚུལ་དང་།
ཡང་དག་པའི་མཐའི་ཚུལ་ཏེ།
ཆོས་ཐམས་ཅད་སྟོང་ངོ་ཞེས་བྱ་བ་འདི་ནི་ཡང་དག་པའི་ཚུལ་ལོ།། 
ཆོས་ཐམས་ཅད་ནི་མི་ལྡང་བ།
མི་སྐྱོད་པ།
སྤྱོད་པ་མེད་པ།
མ་འོངས་པ།
མི་འགྲོ་བ།
བདག་གི་བ་མེད་པ།
བདག་པོ་མེད་པ།
ལེན་པ་མེད་པ།
ལྟོས་པ་མེད་པ་སྟེ།
ཤིན་ཏུ་ཟད་པའི་ཕྱིར་ཟད་པའོ།། 
མི་སྐྱེ་བའི་ཕྱིར་མི་ཟད་པའོ།། 
ཇི་ལྟ་བ་བཞིན་དུ་དབེན་པའི་ཕྱིར་ཞི་བའི་རང་བཞིན་ཅན་ནོ།། 
གནས་དང་བྲལ་བའི་ཕྱིར་གནས་མེད་པའོ།། 
ཚུལ་དང་བྲལ་བའི་ཕྱིར་ཚུལ་མེད་པའོ།། 
འབྱུང་བ་མེད་པ་ལྟུང་བ་མེད་པའོ།། 
བྲལ་བར་གྱུར་པའོ།། 
མ་བཏུད་པ་བཏུད་པ་མེད་པའོ།། 
མ་སྐྱེས་པར་བཤད་པའི་ཕྱིར་མི་སྐྱེ་བ་དང་མཚུངས་པའོ།། 
མི་འདྲ་བའི་ཕྱིར་མི་མཉམ་པའོ།། 
གང་ཡི་གེ་ན་འཇུག་པ་དེ་ནི་ཚུལ་ལོ།། 
ཆོས་ཐམས་ཅད་ནི་མིང་དང་བྲལ་བ་སྟེ།
མ་སོང་བ།
མ་འོངས་པ།
མ་ཐོབ་པ།
མ་སྟོར་བ།
མ་ཁྱེར་བ།
མ་བླངས་པ།
མཉམ་པ་དང་མི་མཉམ་པར་མི་བཤད་པའོ།། 
མ་མཐོང་བ།
མ་ཐོས་པ།
མི་དྲན་པ།
རྣམ་པར་མི་ཤེས་པ།
གཟུང་བ་མ་ཡིན།
རབ་ཏུ་གཟུང་བ་མ་ཡིན།
དགའ་བ་མ་ཡིན།
ཞེ་སྡང་བ་མ་ཡིན།
ཞི་བ་མ་ཡིན།
ཞི་བར་བྱེད་པ་མ་ཡིན།
གཏོར་བ་མ་ཡིན།
མ་གཏོར་བ་མ་ཡིན།
རགས་པ་མ་ཡིན།
ཕྲ་བ་མ་ཡིན།
རིང་བ་མ་ཡིན།
ཐུང་བ་མ་ཡིན།
དབུང་མེད་པ།
མཐའ་མ་མེད་པ།
ཐོག་མ་མེད་པ།
འཇིག་པ་མེད་པ།
མུ་མེད་པ།
བདེ་བ་མེད་པ།
མི་བདེ་བ་མེད་པ།
ཤེས་པ་མེད་པ།
རྒྱུ་བ་མེད་པ།
སྤོང་བ་མེད་པ།
ལེན་པར་བྱེད་པ་མེད་པ།
རེག་པར་བྱེད་པ་མེད་པ།
སྟོན་པར་བྱེད་པ་མེད་པ།
སེམས་པར་བྱེད་པ་མེད་པ།
རྣམ་པར་ཤེས་པར་བྱེད་པ་མེད་པ།
རློམ་སེམས་མེད་པ།
ཡིད་ལ་བྱེད་པ་མེད་པ།
རྣམ་པར་འཕྲུལ་པ་མེད་པ།
སྤང་བ་མེད་པ།
མི་སྤང་བ་ཡང་མེད་པར་བརྗོད་པར་བྱའོ།། 
བསྲུངས་པ་མེད་པ།
མ་བསྲུངས་པ་ཡང་མེད་དོ།། 
མ་སྦས་པ་སྦས་པ་མེད་དོ།། 
དེ་ལ་ནི་འཐོབ་པ་མེད།
འཐོབ་པར་འགྱུར་བའང་མེད་དེ།
དེ་ན་དངོས་པོ་ཡང་མེད།
དངོས་པོ་མེད་པ་ཡང་མེད་དོ།། 
སྒོམ་པ་ཡང་མེད།
མི་སྒོམ་པ་ཡང་མེད་དོ།། 
ཆད་པ་ཡང་མེད།
རྟག་པ་ཡང་མེད་དོ།། 
དེ་ན་ཐོབ་པ་ཡང་མེད།
སྟོར་བ་ཡང་མེད་དོ།། 
འདས་པ་མ་ཡིན།
མ་འོངས་པ་མ་ཡིན།
ད་ལྟར་མ་ཡིན།
ཤེས་པ་མ་ཡིན།
མི་ཤེས་པ་ཡང་མ་ཡིན།
རྣམ་པར་ཤེས་པ་མ་ཡིན།
རྣམ་པར་མི་ཤེས་པ་ཡང་མ་ཡིན།
སྒྲ་མེད།
ངག་གི་ལམ་མེད།
བརྗོད་པ་མེད།
སྐད་མེད།
སྨྲ་བ་མེད།
ཡི་གེ་མེད།
ཡི་གེ་འཇུག་པ་མེད།
ཞུགས་པ་མེད།
སྟོར་བ་མེད།
རིང་བ་མ་ཡིན།
ཉེ་བ་མ་ཡིན།
ཐོབ་པ་མེད།
མ་ཐོབ་པ་ཡང་མེད་པའོ།། 
དེ་ལ་ནི་ཡིད་འཇུག་པ་ཡང་མེད།
བདག་མེད།
སེམས་ཅན་མེད།
སྲོག་མེད།
གང་ཟག་མེད།
ཚུལ་ཁྲིམས་དང་ལྡན་པ་མེད།
ངང་ཚུལ་ངན་པ་མེད།
བཟོད་པ་དང་ལྡན་པ་མེད།
མི་བཟོད་པ་སྤྱོད་པ་མེད།
བརྩོན་འགྲུས་མེད།
ལེ་ལོ་མེད་དེ་སུས་ཀྱང་མ་ཡིན།
སུ་ལའང་མ་ཡིན།
ཅུང་ཟད་ཀྱང་མ་ཡིན།
ཅུང་ཟད་མེད་པ་ཡང་མ་ཡིན།
ཐར་པ་ཡང་མ་ཡིན།
བཅིངས་པ་མ་ཡིན།
ནམ་མཁའ་འང་མ་ཡིན།
ནམ་མཁའ་མེད་པ་ཡང་མ་ཡིན།
མིང་ཙམ་དང་འདྲ་བ།
མི་བླང་བ།
མ་བླངས་པ།
མི་སྐྱེ་བ།
མི་འཆི་བ།
བཏུལ་བ་མེད་པ།
མ་བཏུལ་བ་ཡང་མེད་པ།
བྱ་བ་མེད་པ།
མི་བྱ་བའང་མེད་པ།
སྡོམ་པ་མེད་པ།
ལྟུང་བ་མེད་པ།
ལྟུང་བ་གནོད་པ་མེད་པ།
གཡོ་བ་མེད་པ།
མི་གཡོ་བ་མེད་པ།
རྟོག་པ་མེད་པ།
རྣམ་པར་རྟོག་པ་མེད་པ།
རབ་ཏུ་རྟོག་པ་མེད་པ།
ལེན་པ་མེད།
དོར་བ་མེད།
སྐྱེ་བ་མེད།
ཤི་འཕོ་བ་མེད།
སྦྱིན་པ་མེད།
ལེན་པ་མེད།
གཡེང་བ་མེད།
ཞི་བ་མེད།
ཞི་བར་བྱས་པ་མེད།
ཆོས་ཉིད་མེད།
ཆོས་ཉིད་དང་འགལ་བ་མེད།
རྡུལ་མེད།
རྡུལ་དང་བྲལ་བ་མེད།
སྒྲ་འབྱིན་པ་མེད།
སྒྲ་འབྱིན་པར་བྱེད་པ་མེད།
སྒྲ་འབྱིན་པར་འགྱུར་བ་མེད།
འདོད་ཆགས་པ་མེད།
ཞེ་སྡང་བ་མེད།
གཏི་མུག་པ་མེད།
ཆགས་པ་མེད།
ཁོང་ཁྲོ་བ་མེད།
ཚུ་རོལ་མེད།
ཕ་རོལ་མེད།
དབུང་མེད།
ཐང་མེད།
མཐའ་མེད།
སྒྲོལ་བ་མེད།
སྒྲོལ་བར་བྱེད་པ་མེད།
འགྲོ་བ་མེད།
འདུག་པ་མེད།
སྨོན་པ་མེད།
ཟློག་པ་མེད།
འབྱུང་བ་མེད།
འཇིག་པ་མེད།
གཅད་པ་མེད།
གཞིག་པ་མེད།
སྦྱོར་བ་མེད།
སྒྲེལ་པ་མེད།
བཅིང་བ་མེད།
དགྲོལ་བ་མེད།
གཟུང་བ་མེད།
མི་གཟུང་བ་མེད།
འོད་མེད།
འོད་མ་ཡིན་པ་མེད།
སྲོག་མེད།
གསོ་བ་མེད།
གང་ཟག་མེད།
སེམས་ཅན་མེད།
བཏགས་པ་མེད།
བཏགས་པ་དང་བྲལ་བའང་མེད།
བརྗོད་པར་བྱ་བའང་མེད།
མི་བརྗོད་པར་བྱ་བའང་མེད།
དེ་ནི་ཡི་གེ་ལ་འཇུག་པ་ཞེས་བྱ་སྟེ།
འཇུག་པ་དེ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་མིང་ལ་མི་ཆགས་སོ།། 
མ་ཆགས་ན་མ་ཆགས་པའི་ཆོས་ལ་འཇུག་གོ།། 
ཚུལ་གྱི་གནས་པ་ལ་ཡང་འཇུག་པར་འགྱུར་རོ།། 
དེ་ནི་ཚུལ་ཞེས་བྱ་སྟེ།
དེ་ཡང་སངས་རྒྱས་བགྲོ་བ་ཡིན་ནོ།། 
དེ་ལ་ནན་གཏན་གང་ཞེ་ན།
ཆོས་ཐམས་ཅད་ནི་ཆོས་ཀྱི་དབྱིངས་གནས་པའི་ཕྱིར་གནས་པ་སྟེ།
དེ་ལ་ཆོས་ཉིད་ལ་འཇུག་པ་དེ་ནི་ནན་གཏན་ཞེས་བྱའོ།། 
དེ་ལ་ཆོས་ཉིད་གང་ཞེ་ན།
ཆོས་ཉིད་ཅེས་བྱ་བ་ནི་འདི་ལྟ་སྟེ།
ཆོས་རྣམས་ལ་རློམ་སེམས་མེད་པའོ།། 
གང་གི་ཚེ་ན་རློམ་སེམས་མེད་པ་དེའི་ཚེ་ན་མངོན་པར་རློམ་སེམས་མེད།
གང་གི་ཚེ་མངོན་པར་རློམ་སེམས་མེད་པ་དེའི་ཚེ་རྣམ་པར་རྟོག་པ་མེད།
ཡོངས་སུ་རྟོག་པ་མེད་དོ།། 
གང་གི་ཚེ་ན་ཡོངས་སུ་རྟོག་པ་མེད་པ་དེའི་ཚེ་རྟོག་པ་ཐམས་ཅད་ཅེས་བྱ་སྟེ།
དེ་ནི་མང་དུའང་མི་བྱེད།
ཉུང་ངུའང་མི་བྱེད།
ལེན་པར་མི་བྱེད།
སྤོང་བར་མི་བྱེད་དོ།། 
དེ་ནི་འདས་པ་ལ་མི་སེམས་མི་རྟོག་གོ།། 
མ་འོངས་པ་ལ་མ་ཡིན།
ད་ལྟར་ལ་མ་ཡིན།
གང་ད་ལྟར་མི་གནས་པ་དེ་ཡང་ཡང་དག་པར་རྗེས་སུ་མི་མཐོང་སྟེ་དེ་ནི་དུས་གསུམ་མཉམ་པ་ཉིད་དོ།། 
དེ་ལ་གང་སྐྱེ་བ་མེད།
གོད་པ་མེད།
གནས་པ་མེད།
གཞན་དུ་འགྱུར་བ་མེད་པ་དེ་ནི་ཆོས་ཀྱི་དབྱིངས་ཞེས་བྱ་སྟེ།
དེ་བཞིན་གཤེགས་པ་དེ་ལ་དགོངས་ནས་དེ་བཞིན་གཤེགས་པ་བྱུང་ཡང་རུང་།
མ་བྱུང་ཡང་རུང་སྟེ།
ཆོས་ཉིད་ཆོས་ཀྱི་དབྱིངས་ཆོས་གནས་པ་ཉིད།
ཆོས་སྐྱོན་མེད་པ་ནི་གནས་པ་ཉིད་དོ་ཞེས་གསུང་ངོ།། 
ཅིའི་ཕྱིར་ན།
ཆོས་སྐྱོན་མེད་པ་ཞེས་བྱ་ཞེ་ན།
གང་ལ་སྐྱོན་མེད་པ་དེ་ནི་སྐྱོན་མེད་པ་སྟེ།
དེའི་ཕྱིར་ན་ཆོས་སྐྱོན་མེད་པ་ཞེས་བྱའོ།། 
དེ་ལ་སྐྱོན་གང་ཞེ་ན།
བདག་ཏུ་བྱེད་པ་ནི་སྐྱོན་ནོ།། 
བདག་གིར་བྱེད་པ་ནི་སྐྱོན་ནོ།། 
རྒྱུར་ལྟ་བ་དང་།
མིང་དང་གཟུགས་སུ་འདུ་ཤེས་པ་དང་།
ཆོས་ཐམས་ཅད་དུ་འདུ་ཤེས་པ་དང་།
འགོག་པ་དང་།
སྤྱོད་པ་དང་།
མངོན་པར་ཆགས་པའི་རློམ་སེམས་ནི་སྐྱོན་ནོ།། 
སྙེམས་པ་དང་།
སྐྲུན་པ་དང་།
སེམས་པ་དང་།
རྟོག་པ་དང་།
ང་ལྷག་པ་དང་།
ཕུང་པོར་འཛིན་པ་དང་།
རྒྱུར་འཛིན་པ་དང་།
སྐྱེ་མཆེད་དུ་འཛིན་པ་དང་།
བདག་ནི་ཁམས་གསུམ་སྤོང་ངོ།། 
བདག་ནི་འདོད་ཆགས་དང་།
ཞེ་སྡང་དང་།
གཏི་མུག་ཟད་པར་བྱེད་དོ།། 
བདག་ནི་ལམ་སྒོམ་མོ།། 
བདག་ནི་རྣམ་པར་ཐར་པའི་སྒོ་རྣམས་མངོན་དུ་བྱེད་དོ།། 
བདག་ནི་རྒྱུན་དུ་ཞུགས་པའི་འབྲས་བུ་མངོན་དུ་བྱེད་དོ།། 
བདག་ནི་ལན་ཅིག་ཕྱིར་འོང་བའི་འབྲས་བུ་དང་།
ཕྱིར་མི་འོང་བའི་འབྲས་བུ་མངོན་དུ་བྱེད་དོ།། 
བདག་ནི་དགྲ་བཅོམ་པ་ཉིད་མངོན་དུ་བྱེད་དོ་ཞེས་རྟོག་པ་ནི་སྐྱོན་ནོ།། 
བདག་ནི་དྲན་པ་ཉེ་བར་གཞག་པ་བཞི་སྒོམ་མོ།། 
བདག་ནི་ཡང་དག་པར་སྤོང་བ་བཞི་དང་།
རྫུ་འཕྲུལ་གྱི་རྐང་པ་བཞི་དང་།
དབང་པོ་ལྔ་དང་།
སྟོབས་ལྔ་དང་།
བྱང་ཆུབ་ཀྱི་ཡན་ལག་བདུན་དང་།
འཕགས་པའི་ལམ་ཡན་ལག་བརྒྱད་པ་བསྒོམ་མོ་སྙམ་པ་ནི་སྐྱོན་ནོ།། 
འཕགས་པའི་བདེན་པ་བཞི་རྟོགས་པར་བྱའོ།། 
ཉོན་མོངས་པ་འདི་དག་ཟད་པར་བྱའོ་སྙམ་པ་ནི་སྐྱོན་ནོ།། 
ཆོས་འདི་དག་བསྒོམ་མོ་སྙམ་པ་ནི་སྐྱོན་ཏེ།
དེ་དག་ནི་ཉན་ཐོས་ཀྱི་ཐེག་པ་ལ་གནས་པའི་སྐྱོན་ནོ།། 
དེ་ལ་བྱང་ཆུབ་སེམས་དཔའི་ཐེག་པ་ལ་གནས་པའི་སྐྱོན་གང་ཞེ་ན།
བདག་སངས་རྒྱས་སུ་འགྱུར་བར་བྱའོ་སྙམ་པ་ནི་སྐྱོན་ནོ།། 
བདག་གིས་བྱང་ཆུབ་ཐོབ་པར་བྱའོ་སྙམ་པ་ནི་སྐྱོན་ནོ།། 
བདག་གིས་སྦྱིན་པ་སྦྱིན་ནོ་སྙམ་པ་ནི་སྐྱོན་ནོ།། 
བདག་གིས་སེར་སྣ་ཚར་གཅད་དོ་སྙམ་པ་ནི་སྐྱོན་ནོ།། 
བདག་གིས་ཚུལ་ཁྲིམས་ཡོངས་སུ་དག་པར་བྱའོ།། 
ངང་ཚུལ་ངན་པ་སྤང་བར་བྱའོ་སྙམ་པ་ནི་སྐྱོན་ནོ།། 
བདག་ཚུལ་ཁྲིམས་དང་ལྡན་པར་བྱའོ་སྙམ་པ་ནི་སྐྱོན་ནོ།། 
བདག་བཟོད་པ་ལ་གནས་སོ་སྙམ་པ་ནི་སྐྱོན་ནོ།། 
བདག་གིས་གནོད་སེམས་དང་ཐ་བའི་ཉེས་པ་རྣམས་སྤང་ངོ་སྙམ་པ་ནི་སྐྱོན་ནོ།། 
བཟོད་པ་བསྒོམ་མོ་སྙམ་པ་ནི་སྐྱོན་ནོ།། 
བདག་ནི་བརྩོན་འགྲུས་རྩོམ་པ་ལ་གནས་ཏེ་ལེ་ལོའི་དྲི་མ་སྤང་ཞིང་བརྩོན་འགྲུས་བརྩམ་མོ་སྙམ་པ་ནི་སྐྱོན་ནོ།། 
བདག་ནི་བསམ་གཏན་ལ་གནས་པས་གནས་སོ།། 
ཏིང་ངེ་འཛིན་བསྒོམ་མོ།། 
བདག་གིས་མཉམ་པར་བཞག་གོ་སྙམ་པ་ནི་སྐྱོན་ནོ།། 
ལྡང་བར་བྱའོ་སྙམ་པ་ནི་སྐྱོན་ནོ།། 
བདག་གིས་བསམ་གཏན་ཐོབ་པར་བྱའོ་སྙམ་པ་ནི་སྐྱོན་ནོ།། 
ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་མོ།། 
ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབས་ནས་སངས་རྒྱས་སུ་འགྱུར་བར་བྱའོ་སྙམ་པ་ནི་སྐྱོན་ནོ།། 
ཤེས་རབ་ཀྱི་ཕ་རོལ་ཏུ་ཕྱིན་པས་ཕྱུང་ནས་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་འདའོ་སྙམ་པ་ནི་སྐྱོན་ནོ།། 
སངས་རྒྱས་ཀྱི་ཡེ་ཤེས་ཡོངས་སུ་བསྒྲུབ་བོ་སྙམ་པ་ནི་སྐྱོན་ནོ།། 
སངས་རྒྱས་ཀྱི་བསླབ་པ་བསླབ་པོ་སྙམ་པ་ནི་སྐྱོན་ནོ།། 
དེ་བཞིན་གཤེགས་པའི་སྟོབས་བཅུ་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ།། 
སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ།། 
སྟོབས་རྣམས་དང་།
དབང་པོ་རྣམས་དང་།
མི་འཇིགས་པ་རྣམས་དང་།
སོ་སོ་ཡང་དག་པར་རིག་པ་རྣམས་ཐོབ་པར་བྱའོ་སྙམ་པ་ནི་སྐྱོན་ནོ།། 
སྤོབས་པ་བསྒྲུབ་པོ་སྙམ་པ་ནི་སྐྱོན་ཏེ།
བྱང་ཆུབ་སེམས་དཔའ་ནི་ཇི་ཙམ་དུ་སྒོམ་པ་དང་།
རྟོག་པ་དང་།
སྨོན་པ་དང་།
ལེན་པ་དང་།
འདོར་བ་དེ་ཙམ་དུ་སྐྱོན་ནོ།། 
མཚན་མ་ཐམས་ཅད་ནི་སྐྱོན་ནོ།། 
རྟོག་པ་ཐམས་ཅད་ནི་སྐྱོན་ནོ།། 
འཇུག་པ་ཐམས་ཅད་ནི་སྐྱོན་ནོ།། 
དེ་ལ་ཆོས་དེ་དག་མེད་པས་ན་དེའི་ཕྱིར་སྐྱོན་མེད་པ་ཞེས་བྱའོ།། 
གང་སྐྱོན་མེད་པ་དེ་ནི་ཆོས་ཉིད་ཡིན་པས་དེའི་ཕྱིར་ཆོས་སྐྱོན་མེད་པ་ཞེས་བྱ་སྟེ།
དེ་ཡང་སངས་རྒྱས་བགྲོ་བ་ཞེས་བྱའོ།། 
གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ།
བྱང་ཆུབ་སེམས་དཔའི་སེམས་དང་པོ་བསྐྱེད་པ་བསྒྲུབ་པའོ།། 
དེ་ལ་བྱང་ཆུབ་སེམས་དཔའི་སེམས་དང་པོ་བསྐྱེད་པ་བསྒྲུབ་པ་གང་ཞེ་ན།
འདི་ལྟ་སྟེ།
མི་སྐྱེ་བ་བསྒྲུབ་པའོ།། 
དེ་ཅིའི་ཕྱིར་ཞེ་ན།
སེམས་ཅན་ཐམས་ཅད་ནི་སེམས་མེད་པའོ།། 
གང་སེམས་མེད་པ་དེ་ནི་མི་སྐྱེ་བ་སྟེ།
འདི་ལྟ་སྟེ།
མ་སྐྱེས་པའི་ཆོས་རྣམས་ལ་བཟོད་པ་དེ་ནི་སེམས་དང་པོ་བསྐྱེད་པའོ།། 
གཞན་ཡང་བྱང་ཆུབ་སེམས་དཔའི་སེམས་དང་པོ་བསྐྱེད་པ་ནི་གང་གོ་ཆ་བརྟན་པ་འདི་ཡིན་ཏེ།
དེ་ལ་གོ་ཆ་བརྟན་པ་གང་ཞེ་ན།
འདི་ལྟ་སྟེ།
བྱང་ཆུབ་སེམས་དཔས་རྡོ་རྗེ་ལྟ་བུའི་སེམས་བསྐྱེད་པར་བྱའོ།། 
དེ་ལ་རྡོ་རྗེ་ལྟ་བུའི་སེམས་བསྐྱེད་པ་གང་ཞེ་ན།
བཅུ་པོ་འདི་དག་ནི་བྱང་ཆུབ་སེམས་དཔའི་རྡོ་རྗེ་ལྟ་བུའི་སེམས་བསྐྱེད་པའོ།། 
བཅུ་པོ་གང་ཞེ་ན།
འདི་ལྟ་སྟེ།
འཁོར་བ་དཔག་ཏུ་མེད་པ་ཡོངས་སུ་ལེན་པའི་གོ་ཆ་དང་།
བདོག་པ་ཐམས་ཅད་ཡོངས་སུ་གཏོང་བ་དང་།
སེམས་ཅན་ཐམས་ཅད་ལ་སེམས་སྙོམས་པ་དང་།
བདག་གིས་སེམས་ཅན་ཐམས་ཅད་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་བཟླ་བར་བྱ་སྟེ།
སེམས་ཅན་ཐམས་ཅད་ཡོངས་སུ་མྱ་ངན་ལས་བཟླས་ཀྱང་།
སེམས་ཅན་གང་ཡང་ཡོངས་སུ་མྱ་ངན་ལས་འདས་པར་མ་གྱུར་པ་དང་།
ཆོས་ཐམས་ཅད་མ་སྐྱེས་པར་ཤེས་ཤིང་བརྩོན་འགྲུས་མི་གཏོང་བ་དང་།
སེམས་ཅན་ཐམས་ཅད་ལ་བྱ་བའི་ཡེ་ཤེས་ཀྱི་སྨོན་ལམ་དང་ལྡན་པ་དང་།
ཐམས་ཅད་མཁྱེན་པའི་ཡེ་ཤེས་ཡོངས་སུ་སྒྲུབ་པ་དང་།
ཚུལ་གཅིག་པར་རྟོགས་པ་དང་།
དགའ་བ་དང་མི་དགའ་བ་ལ་མི་ལྟ་བ་དང་།
ཆགས་པ་དང་ཁོང་ཁྲོ་བ་སྤངས་པ་སྟེ།
དེ་དག་ནི་བྱང་ཆུབ་སེམས་དཔའི་རྡོ་རྗེ་ལྟ་བུའི་སེམས་བསྐྱེད་པ་ཞེས་བྱའོ།། 
གཞན་ཡང་བྱང་ཆུབ་སེམས་དཔའ་སེམས་དང་པོ་བསྐྱེད་པ་བསྒྲུབ་པ་ནི་འདི་ལྟ་སྟེ།
ཁམས་གསུམ་གྱི་འདུ་ཤེས་བསྐྱེད་པ་ཐམས་ཅད་ཀྱང་མི་བྱེད་ལ་འདུ་ཤེས་མི་སྐྱེད་པར་ཡང་མི་ལྟུང་བའོ།། 
གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ།
ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པའོ།། 
ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པ་གང་ཞེ་ན།
སྦྱིན་པའི་ཕ་རོལ་ཏུ་ཕྱིན་པ་ལ་འཇིག་རྟེན་པའི་ཡང་ཡོད།
འཇིག་རྟེན་ལས་འདས་པའི་ཡང་ཡོད་དོ།། 
དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་འཇིག་རྟེན་པའི་ཡང་ཡོད།
འཇིག་རྟེན་ལས་འདས་པའི་ཡང་ཡོད་དོ།། 
དེ་ལ་སྦྱིན་པའི་ཕ་རོལ་ཏུ་ཕྱིན་པ་འཇིག་རྟེན་པའི་ཡིན་གྱི་འཇིག་རྟེན་ལས་འདས་པའི་མ་ཡིན་པ་གང་ཞེ་ན།
འདི་ལྟར་བྱང་ཆུབ་སེམས་དཔའ་སྦྱིན་པར་བྱེད་པ་སྦྱིན་པའི་བདག་པོ་ནི་དགེ་སྦྱོང་དང་།
བྲམ་ཟེ་བཀྲེན་པ་ཕོངས་པ་སློང་བ་དག་ལ་སྦྱིན་པ་སྦྱིན་པར་བྱེད་དེ་ཟས་འདོད་པ་ལ་ནི་ཟས།
སྐོམ་འདོད་པ་ལ་ནི་སྐོམ།
ཐེག་པ་འདོད་པ་ལ་ནི་ཐེག་པ།
གོས་འདོད་པ་ལ་ནི་གོས་དང་།
དེ་བཞིན་དུ་གསེར་དང་།
ནོར་བུ་དང་།
མུ་ཏིག་དང་།
བཻ་དཱུརྱ་དང་།
དུང་དང་།
མན་ཤེལ་དང་།
བྱི་རུ་དང་།
དངུལ་དང་།
ས་ལེ་སྦྲམ་དང་།
ཆུང་མ་དང་།
བུ་ཕོ་དང་།
བུ་མོ་དང་།
རྒྱལ་སྲིད་ཐམས་ཅད་ཀྱི་བར་དུ་འདོད་པ་ལ་ཡོངས་སུ་གཏོང་ཞིང་དེ་ནི་བདག་གི་ལུས་མ་གཏོགས་པར་ཕྱི་རོལ་གྱི་དངོས་པོ་དུ་མ་ལ་ཡང་མི་ལྟ་སྟེ།
ཐམས་ཅད་ཡོངས་སུ་གཏོང་ཞིང་གནས་ནས་ཡོངས་སུ་གཏོང་བར་བྱེད་དེ་བདག་ནི་སྦྱིན་པར་བྱེད་དོ།། 
འདི་ནི་ལེན་པར་བྱེད་དོ།། 
བདག་ནི་སྦྱིན་པ་སྦྱིན་པར་བྱེད་དེ་སེར་སྣ་མེད་དོ།། 
བདག་ནི་སྦྱིན་པའི་བདག་པོའོ།། 
བདག་ནི་བདོག་པ་ཐམས་ཅད་གཏོང་བར་བྱེད་དོ།། 
བདག་ནི་སངས་རྒྱས་རྣམས་ཀྱི་བཀའ་བཞིན་དུ་བྱེད་དོ།། 
བདག་ནི་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་དོ་ཞེས་སེམས་ཅན་ཐམས་ཅད་ལ་དམིགས་པས་སྦྱིན་པ་དེ་བྱིན་ནས་བདག་གི་སྦྱིན་པ་དེས་སེམས་ཅན་ཐམས་ཅད་བདེ་བར་གྱུར་ཅིག་ཅེས་སྦྱིན་པ་དེ་སེམས་ཅན་ཐམས་ཅད་ལ་སྔོ་བར་བྱེད་དོ།། 
དེ་ནི་ཆགས་པ་རྣམ་པ་གསུམ་གྱིས་ཆགས་པ་ཡིན་ཏེ།
གསུམ་གང་ཞེ་ན།
བདག་ཏུ་འདུ་ཤེས་པ་དང་།
གཞན་དུ་འདུ་ཤེས་པ་དང་།
སྦྱིན་པར་འདུ་ཤེས་པའོ།། 
དེ་ནི་འཇིག་རྟེན་གྱི་སྦྱིན་པའི་ཕ་རོལ་ཏུ་ཕྱིན་པ་ཞེས་བྱ་སྟེ།
འཇིག་རྟེན་ལས་འདས་པ་ནི་མ་ཡིན་ནོ།། 
ཅིའི་ཕྱིར་ན།
འཇིག་རྟེན་གྱི་ཞེས་བྱ་ཞེ་ན།
དེ་ལྟར་འཇིག་རྟེན་གྱི་ལས་འདའ་བར་མི་བྱེད་པས་ན་དེའི་ཕྱིར་འཇིག་རྟེན་གྱི་ཞེས་བྱའོ།། 
དེ་ལ་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཡིན་གྱི་འཇིག་རྟེན་པའི་མ་ཡིན་པ་གང་ཞེ་ན།
འདི་ལྟ་སྟེ།
འཁོར་གསུམ་ཡོངས་སུ་དག་པའོ།། 
དེ་ལ་འཁོར་གསུམ་ཡོངས་སུ་དག་པ་གང་ཞེ་ན།
འདི་ལ་བྱང་ཆུབ་སེམས་དཔའ་སྦྱིན་པ་སྦྱིན་པ་ན།
བདག་ཏུ་མི་དམིགས་ལེན་པར་མི་མཐོང་།
དེའི་རྣམ་པར་སྨིན་པ་ལ་དགའ་ཞིང་སྨོན་པར་མི་བྱེད།
སྦྱིན་པ་ལ་ཡང་གསོབ་ཏུ་མཐོང་བ་འདི་ནི་འཁོར་གསུམ་ཡོངས་སུ་དག་པའོ།། 
གཞན་ཡང་བྱང་ཆུབ་སེམས་དཔའ་སྦྱིན་པ་སྦྱིན་པར་བྱེད་པ་ན་སེམས་ཅན་ཐམས་ཅད་ལ་ཡོངས་སུ་བསྔོ་ཞིང་སེམས་ཅན་ཐམས་ཅད་ཀྱང་སེམས་ཅན་དུ་མི་དམིགས་ལ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ཅིང་དེ་ལ་ཡང་ཆོས་རྡུལ་ཙམ་ཡང་མི་མཐོང་བ་འདི་ནི་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་བྱའོ།། 
དེ་ཅིའི་ཕྱིར་ཞེ་ན།
དེ་ལྟར་འཇིག་རྟེན་ལས་འདའ་བར་བྱེད་པའི་ཕྱིར་རོ།། 
དེ་ལ་འཇིག་རྟེན་གང་ཞེ་ན།
འདི་ལྟ་སྟེ།
ལེན་པའི་ཕུང་པོ་ལྔའོ།། 
དེ་དག་འདའ་བར་བྱེད་པ་གང་ཞེ་ན།
གང་དེ་ལ་མཉམ་པ་ཉིད་དང་།
རློམ་སེམས་མེད་པ་དང་།
ཆགས་པ་མེད་པ་དང་།
གནས་པ་མེད་པ་སྟེ་འདི་ནི་དེ་དག་འདའ་བར་བྱེད་པའོ།། 
དེ་བཞིན་དུ་གནས་པའི་ཚུལ་ཁྲིམས་ཀྱི་བར་དུ་ནི་འཇིག་རྟེན་གྱིའོ།། 
མི་གནས་པ་ནི་འཇིག་རྟེན་ལས་འདས་པའོ།། 
དེ་བཞིན་དུ་བཟོད་པ་དང་།
བརྩོན་འགྲུས་དང་།
བསམ་གཏན་དང་།
ཤེས་རབ་ཀྱང་གནས་པ་ནི་འཇིག་རྟེན་གྱིའོ།། 
མི་གནས་པ་ནི་འཇིག་རྟེན་ལས་འདས་པའིའོ།། 
ཡང་འཇིག་རྟེན་གྱི་བྱ་བ་ཐམས་ཅད་ལ་ཡི་གེའི་འབྲུ་དང་།
ལག་བརྡ་དང་།
གྲངས་དང་།
བགྲང་བ་དང་།
སྔགས་དང་།
གཙུག་ལག་ལ་ཤེས་པ་འདི་ནི་འཇིག་རྟེན་པའི་ཤེས་རབ་ཅེས་བྱའོ།། 
ཡང་གང་འཇིག་རྟེན་ལས་འདས་པའི་ཤེས་རབ་དེ་ནི་གདགས་སུ་མེད་པ།
བཤད་དུ་མེད་པའོ།། 
དེ་ལྟར་ཕ་རོལ་ཏུ་ཕྱིན་པ་དྲུག་གི་རབ་ཏུ་ཐ་དད་པ་ཡིན་ཏེ་དེ་ཡང་སངས་རྒྱས་བགྲོ་བ་ཡིན་ནོ།། 
བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པ་སངས་རྒྱས་ཀྱི་ཞིང་དུ་བསྟན་པ་འདི་བསྟན་པའི་ཚེ།
བྱང་ཆུབ་སེམས་དཔའ་ཁྲག་ཁྲིག་ཕྲག་བདུན་མི་སྐྱེ་བའི་ཆོས་ལ་བཟོད་པ་སྐྱེས་སོ།། 
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ཡང་རྣམ་པ་དྲུག་ཏུ་གཡོས་སོ།། 
གཞན་ཡང་སངས་རྒྱས་བགྲོ་བ་འདི་ནི་འདི་ལྟ་སྟེ།
བྱང་ཆུབ་སེམས་དཔའ་རྣམས་ཀྱི་ས་ནས་སར་འཕར་བའོ།། 
ས་ནས་སར་འཕར་བ་གང་ཞེ་ན།
འདི་ལྟ་སྟེ།
ཆོས་ཐམས་ཅད་མི་འཕོ་བ་སྟེ།
ཆོས་ཐམས་ཅད་མི་འཕོ་ཞིང་མི་འཇིག་པའོ།། 
དེ་ས་ལ་ཡང་རློམ་སེམས་མེད།
སེམས་པ་མེད་ལ་སའི་སྦྱོང་བ་ཡང་མེད་མོད་ཀྱི།
ས་ལ་ཡང་དག་པར་རྗེས་སུ་མཐོང་བ་ཡང་མེད་དོ།། 
ས་སྦྱོང་བ་གང་ཞེ་ན།
འདི་ལྟ་སྟེ།
ས་དང་པོ་ལ་གནས་པའི་བྱང་ཆུབ་སེམས་དཔས་སྦྱོང་བ་བཅུ་བྱའོ།། 
བཅུ་གང་ཞེ་ན།
བསམ་པ་ལྷག་པའི་སྦྱོང་བ་དང་།
ཕན་པའི་དངོས་པོ་སྦྱོང་བ་དང་།
སེམས་ཅན་ཐམས་ཅད་ལ་སེམས་མཉམ་པའི་སྦྱོང་བ་དང་།
དགེ་བའི་བཤེས་གཉེན་ལ་སྟེན་པའི་སྦྱོང་བ་དང་།
ཆོས་ཡོངས་སུ་ཚོལ་བའི་སྦྱོང་བ་དང་།
ཕྱི་ཕྱིར་ཞིང་འབྱུང་བ་སྦྱོང་བ་དང་།
སངས་རྒྱས་ཀྱི་སྐུ་འདོད་པའི་སྦྱོང་བ་དང་།
ཟང་ཟིང་མེད་པའི་ཆོས་ཀྱི་སྦྱིན་པ་འཆད་པའི་སྦྱོང་བ་དང་།
ང་རྒྱལ་གྱིས་ཁེངས་པ་འཇོམས་པའི་སྦྱོང་བ་དང་བདེན་པའི་ཚིག་སྦྱོང་བ་སྟེ།
སྦྱོང་བ་བཅུ་པོ་འདི་དག་ནི་བྱང་ཆུབ་སེམས་དཔའི་ས་དང་པོ་ལ་གནས་པའི་བྱང་ཆུབ་སེམས་དཔས་བྱ་བའོ།། 
བྱང་ཆུབ་སེམས་དཔའི་ས་གཉིས་ལ་གནས་པའི་བྱང་ཆུབ་སེམས་དཔས་ནི་ཕྱི་ཕྱིར་ཞིང་ཆོས་བརྒྱད་ཡིད་ལ་བྱས་ཏེ་དེ་ལ་ཡང་དེས་ནན་ཏན་དུ་བྱའོ།། 
བརྒྱད་པོ་གང་ཞེ་ན་འདི་ལྟ་སྟེ།
ཚུལ་ཁྲིམས་ཡོངས་སུ་དག་པ་དང་།
བྱས་པ་གཟོ་ཞིང་བྱས་པ་ཤེས་པ་དང་།
བཟོད་པའི་མཐུ་ལ་གནས་པ་དང་།
དགའ་བ་དང་མགུ་བ་མྱོང་བར་བྱེད་པ་དང་།
སེམས་ཅན་ཐམས་ཅད་ཡོངས་སུ་མི་གཏོང་བ་དང་།
སྙིང་རྗེ་ཆེན་པོ་ལ་མ་རྨོངས་པ་དང་།
བླ་མ་ལ་གུས་ཤིང་སྟོན་པར་འདུ་ཤེས་པ་དང་།
ཕ་རོལ་ཏུ་ཕྱིན་པ་ལ་བརྩོན་པས་ཚོལ་བ་སྟེ།
ཆོས་བརྒྱད་པོ་དེ་དག་ནི་བྱང་ཆུབ་སེམས་དཔའི་ས་གཉིས་ལ་གནས་པའི་བྱང་ཆུབ་སེམས་དཔས་ཕྱི་ཕྱིར་ཡིད་ལ་བྱ་ཞིང་དེ་དག་ལ་བསླབ་པར་བྱའོ།། 
གཞན་ཡང་བྱང་ཆུབ་སེམས་དཔའི་ས་གསུམ་ལ་གནས་པའི་བྱང་ཆུབ་སེམས་དཔས་ཆོས་ལྔ་ལ་གནས་པར་བྱའོ།། 
ལྔ་གང་ཞེ་ན།
འདི་ལྟ་སྟེ།
མང་དུ་ཐོས་པས་ཆོག་མི་ཤེས་པ་དང་།
ཟང་ཟིང་མེད་པས་ཆོས་ཀྱི་སྦྱིན་པ་འཆད་པ་དང་།
སངས་རྒྱས་ཀྱི་ཞིང་ཡོངས་སུ་སྦྱོང་བའི་དགེ་བའི་རྩ་བ་ཡོངས་སུ་བསྔོ་བར་བྱེད་པ་དང་།
འཁོར་བ་དཔག་ཏུ་མེད་པས་མི་སྐྱོ་བ་དང་།
ངོ་ཚ་བ་དང་འཛེམ་པ་ལ་གནས་པར་བྱ་བ་སྟེ།
ཆོས་ལྔ་པོ་དེ་དག་ནི་བྱང་ཆུབ་སེམས་དཔའི་ས་གསུམ་ལ་གནས་པའི་བྱང་ཆུབ་སེམས་དཔས་ཡོངས་སུ་སྦྱང་བར་བྱའོ།། 
ཡོངས་སུ་རྫོགས་པར་བྱའོ།། 
བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་དཔས་ཆོས་བཅུ་ཡོངས་སུ་མི་གཏང་བར་བྱའོ།། 
བཅུ་གང་ཞེ་ན།
དགོན་པར་གནས་པ་དང་།
འདོད་པ་ཆུང་བ་དང་།
ཆོག་ཤེས་པ་དང་།
སྦྱངས་པའི་ཡོན་ཏན་བླངས་པ་མི་གཏོང་བ་དང་།
བསླབ་པ་མི་གཏོང་བ་དང་།
དུལ་བའི་ས་ལ་གནས་པ་དང་།
འདོད་པའི་ཡོན་ཏན་ལ་སྨོད་པ་དང་།
སེམས་བསྐྱེད་པ་སྐྱོ་བ་དང་བཅས་པ་དང་།
བདོག་པ་ཐམས་ཅད་གཏོང་ཡང་སེམས་མི་ཞུམ་པ་དང་།
དངོས་པོ་ཐམས་ཅད་ལ་མི་ལྟ་བ་སྟེ།
ཆོས་བཅུ་པོ་དེ་དག་ནི་བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་དཔས་ཡོངས་སུ་མི་གཏང་བར་བྱའོ།། 
བྱང་ཆུབ་སེམས་དཔའི་ས་ལྔ་པ་ལ་གནས་པའི་བྱང་ཆུབ་སེམས་དཔས་ཆོས་བཅུ་གཉིས་ཡོངས་སུ་གཏང་བར་བྱའོ།། 
བཅུ་གཉིས་གང་ཞེ་ན།
འདི་ལྟ་སྟེ།
ཁྱིམ་པ་དང་སྟེན་པ་དང་།
དགེ་སློང་མ་དང་སྟེ་ན་པ་དང་།
རིགས་ལ་ཆགས་པ་དང་།
སེར་སྣའི་སེམས་དང་།
འདུ་འཛིའི་གནས་དང་།
གནོད་སེམས་དང་།
འཐབ་པ་དང་།
འཕྱ་བ་དང་།
འགྱེད་པ་དང་།
རྩོད་པ་དང་།
བདག་སྟོད་པ་དང་།
གཞན་སྨད་པ་སྤང་བ་དང་།
མི་དགེ་བའི་ལས་ཀྱི་ལམ་བཅུ་སྤང་བར་བྱ་བ་དང་།
ཆེ་བའི་ང་རྒྱལ་དང་ཁེངས་པ་སྤང་བར་བྱ་བ་དང་།
ཕྱིན་ཅི་ལོག་སྤང་བར་བྱ་བ་དང་།
ཐེ་ཚོམ་སྤང་བར་བྱ་བ་དང་།
འདོད་ཆགས་དང་།
ཞེ་སྡང་དང་།
གཏི་མུག་ལ་བཟོད་པར་བྱེད་པ་སྟེ།
ཆོས་བཅུ་གཉིས་པོ་དེ་དག་ནི་བྱང་ཆུབ་སེམས་དཔའི་ས་ལྔ་པ་ལ་གནས་པའི་བྱང་ཆུབ་སེམས་དཔས་ཡོངས་སུ་སྤང་བར་བྱའོ།། 
གཞན་ཡང་ས་དྲུག་པ་ལ་གནས་པའི་བྱང་ཆུབ་སེམས་དཔས་ཆོས་དྲུག་ཡོངས་སུ་རྫོགས་པར་བྱའོ།། 
དྲུག་གང་ཞེ་ན་འདི་ལྟ་སྟེ།
ཕ་རོལ་ཏུ་ཕྱིན་པ་དྲུག་གོ།། 
གཞན་ཡང་ཆོས་དྲུག་རྣམས་མི་བྱའོ།། 
དྲུག་གང་ཞེ་ན་འདི་ལྟ་སྟེ།
ཉན་ཐོས་ཀྱི་སེམས་སུ་མི་བྱའོ།། 
རང་སངས་རྒྱས་ཀྱི་སེམས་སུ་མི་བྱའོ།། 
སྐྱོ་བའི་སེམས་སུ་མི་བྱའོ།། 
སློང་བ་མཐོང་ནས་ཞུམ་པའི་སེམས་བསྐྱེད་པར་མི་བྱའོ།། 
ཡོངས་སུ་བཏང་ནས་ཡིད་མི་བདེ་བར་མི་བྱའོ།། 
སེམས་ཅན་ལ་གནོད་སེམས་མི་བྱ་སྟེ་ཆོས་དྲུག་པོ་དེ་དག་མི་བྱའོ།། 
གཞན་ཡང་ས་བདུན་ལ་གནས་པའི་བྱང་ཆུབ་སེམས་དཔས་ཆོས་ཉི་ཤུ་མི་བྱའོ།། 
ཉི་ཤུ་གང་ཞེ་ན།
འདི་ལྟ་སྟེ།
བདག་ཏུ་འཛིན་པ་དང་།
སེམས་ཅན་དུ་འཛིན་པ་དང་།
སྲོག་ཏུ་འཛིན་པ་དང་།
གང་ཟག་ཏུ་འཛིན་པ་དང་།
ཆད་པར་འཛིན་པ་དང་།
རྟག་པར་འཛིན་པ་དང་།
མཚན་མའི་འདུ་ཤེས་དང་།
རྒྱུར་ལྟ་བ་དང་།
མིང་དང་གཟུགས་ལ་ཆགས་པ་དང་།
ཕུང་པོ་ལ་ཆགས་པ་དང་།
ཁམས་ལ་ཆགས་པ་དང་།
སྐྱེ་མཆེད་ལ་ཆགས་པ་དང་།
ཁམས་གསུམ་ལ་ཆགས་པ་དང་།
ཁམས་གསུམ་ལ་ཞེན་པ་དང་།
ཁམས་གསུམ་ལ་གནས་པ་དང་།
སངས་རྒྱས་ལ་གནས་པའི་ལྟ་བ་ལ་ཆགས་པ་དང་།
ཆོས་ལ་གནས་པའི་ལྟ་བ་ལ་ཆགས་པ་དང་།
དགེ་འདུན་ལ་གནས་པའི་ལྟ་བ་ལ་ཆགས་པ་དང་།
ཚུལ་ཁྲིམས་ལ་གནས་པའི་ལྟ་བ་ལ་ཆགས་པ་དང་།
ཆོས་ནི་སྟོང་པའོ་ཞེས་འཇིགས་པ་སྟེ་ཆོས་ཉི་ཤུ་པོ་དེ་དག་ནི་བྱང་ཆུབ་སེམས་དཔས་མི་བྱའོ།། 
གཞན་ཡང་བྱང་ཆུབ་སེམས་དཔའ་དེས་ཆོས་ཉི་ཤུ་ཡོངས་སུ་རྫོགས་པར་བྱའོ།། 
ཉི་ཤུ་གང་ཞེ་ན།
འདི་ལྟ་སྟེ།
སྟོང་པ་ཉིད་རྟོགས་པ་དང་།
མཚན་མ་མེད་པ་མངོན་དུ་བྱེད་པ་དང་།
སྨོན་པ་མེད་པའི་ཤེས་པ་དང་།
འཁོར་གསུམ་ཡོངས་སུ་དག་པ་དང་།
སེམས་ཅན་ཐམས་ཅད་ལ་སྙིང་བརྩེ་ཞིང་སྙིང་རྗེ་བ་དང་།
སེམས་ཅན་དེ་དག་ལ་མི་བརྙས་པ་དང་།
ཆོས་ཐམས་ཅད་ལ་མཉམ་པ་ཉིད་དུ་མཐོང་བ་དང་།
ཡང་དག་པའི་ཚུལ་རྟོགས་པ་དང་།
མི་སྐྱེ་བའི་ཆོས་ལ་བཟོད་པ་ཐོབ་པ་དང་།
ཚུལ་གཅིག་སྟོན་པ་དང་།
རྟོག་པ་འཇོམས་པ་དང་།
འདུ་ཤེས་ལྡོག་པ་དང་།
ཉོན་མོངས་པ་ལྡོག་པ་དང་།
ཞི་གནས་དང་།
ལྷག་མཐོང་གི་ས་དང་།
སེམས་དུལ་བ་དང་།
སེམས་ཞི་བ་དང་།
སྨོན་པ་མེད་པ་ཤེས་པ་དང་།
མཛའ་བ་ལ་མ་ཆགས་པ་དང་།
སེམས་ཅན་ཐམས་ཅད་ལ་སེམས་སྙོམས་པ་སྟེ་ཉི་ཤུ་པོ་དེ་དག་ཡོངས་སུ་རྫོགས་པར་བྱའོ།། 
གཞན་ཡང་བྱང་ཆུབ་སེམས་དཔའི་ས་བརྒྱད་པ་ལ་གནས་པའི་བྱང་ཆུབ་སེམས་དཔས་ཆོས་བཞི་བྱའོ།། 
བཞི་གང་ཞེ་ན་སེམས་ཅན་ཐམས་ཅད་ལ་སེམས་སྙོམས་པར་འཇུག་པ་དང་།
མངོན་པར་ཤེས་པས་རྣམ་པར་འཕྲུལ་པ་དང་།
སངས་རྒྱས་ཀྱི་ཞིང་སྟོན་ཅིང་དེ་ནི་དེའི་ལྟ་བ་ཡོངས་སུ་རྫོགས་པ་དང་།
སངས་རྒྱས་ལ་བསྙེན་བཀུར་བྱེད་ཅིང་སངས་རྒྱས་ཀྱི་སྐུ་དེ་ལ་རྟོག་པ་སྟེ།
བྱང་ཆུབ་སེམས་དཔས་ཆོས་དེ་བཞི་བྱའོ།། 
གཞན་ཡང་བྱང་ཆུབ་སེམས་དཔས་ཆོས་བཞི་བྱའོ།། 
བཞི་གང་ཞེ་ན་དབང་པོ་དམ་པ་དང་།
དམ་པ་མ་ཡིན་པ་ཤེས་པ་དང་།
སངས་རྒྱས་ཀྱི་ཞིང་ཡོངས་སུ་སྦྱོང་བ་དང་།
སྒྱུ་མ་ལྟ་བུའི་ཏིང་ངེ་འཛིན་ལ་ཕྱི་ཕྱིར་ཞིང་མཉམ་པར་འཇོག་པ་དང་།
ཇི་ལྟ་ཇི་ལྟར་སེམས་ཅན་རྣམས་མོས་པར་འགྱུར་བ་དེ་ལྟ་དེ་ལྟར་བདག་གིས་ལུས་སྤྲུལ་ནས་ཆེད་དུ་སྲིད་པར་སྐྱེ་བ་ལེན་པ་སྟེ།
བྱང་ཆུབ་སེམས་དཔའི་ས་བརྒྱད་ལ་གནས་པའི་བྱང་ཆུབ་སེམས་དཔས་ཆོས་བཞི་པོ་དེ་དག་ཡོངས་སུ་རྫོགས་པར་བྱའོ།། 
གཞན་ཡང་བྱང་ཆུབ་སེམས་དཔའི་ས་དགུ་པ་ལ་གནས་པའི་བྱང་ཆུབ་སེམས་དཔས་སྨོན་ལམ་ལ་མཁས་པར་བྱ་སྟེ།
ཇི་ལྟར་སྨོན་པར་བྱ་བ་དེ་བཞིན་དུ་སྨོན་ལམ་བསྒྲུབ་པར་བྱའོ།། 
ལྷ་དང་ཀླུ་དང་གནོད་སྦྱིན་དང་དྲི་ཟ་དང་མི་དང་མི་མ་ཡིན་པའི་སྐད་ལ་ཤེས་ཤིང་སྤོབས་པ་སྟོན་པ་དང་།
མངལ་ནས་འབྱུང་བ་ཕུན་སུམ་ཚོགས་པ་དང་།
རིགས་ཕུན་སུམ་ཚོགས་པ་དང་།
སྐྱེད་པར་བྱེད་པ་ཕུན་སུམ་ཚོགས་པ་དང་།
རུས་ཕུན་སུམ་ཚོགས་པ་དང་།
གཡོག་ཕུན་སུམ་ཚོགས་པ་དང་།
ཚེ་ཕུན་སུམ་ཚོགས་པ་དང་།
འབྱུང་བ་ཕུན་སུམ་ཚོགས་པ་དང་།
བྱང་ཆུབ་ཀྱི་ཤིང་བཀོད་པ་ཕུན་སུམ་ཚོགས་པ་དང་།
ཡོན་ཏན་གྱི་ཚོགས་ཐམས་ཅད་ཡོངས་སུ་རྫོགས་པར་བྱའོ།། 
གཞན་ཡང་བྱང་ཆུབ་སེམས་དཔའ་ས་བཅུ་པ་ལ་གནས་པ་ནི་དེ་བཞིན་གཤེགས་པ་ཉིད་དུ་བཤད་པར་བྱ་སྟེ།
བྱང་ཆུབ་སེམས་དཔའ་རྣམས་ཀྱི་ས་ནས་སར་འཕར་བ་དེ་ནི་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་བགྲོ་བའོ།།།། 
བམ་པོ་གཉིས་པ།
གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ།
ཡི་གེ་མཉམ་པ་ཉིད་དང་།
སྐད་མཉམ་པ་ཉིད་དང་།
ཡི་གེའི་རྣམ་པའི་སྒོར་འཇུག་པའོ།། 
ཡི་གེའི་རྣམ་པའི་སྒོར་འཇུག་པ་གང་ཞེ་ན།
ཨའི་སྒོ་ནི་ཆོས་ཐམས་ཅད་མི་སྐྱེ་བ་དང་སྐྱེ་མཆེད་མི་དམིགས་པའི་ཕྱིར་རོ།། 
རའི་སྒོ་ནི་ཆོས་ཐམས་ཅད་རྡུལ་དང་བྲལ་བའི་ཕྱིར་རོ།། 
པའི་སྒོ་ནི་ཆོས་ཐམས་ཅད་དོན་དམ་པར་བསྟན་པའི་ཕྱིར་རོ།། 
ཙའི་སྒོ་ནི་ཆོས་ཐམས་ཅད་འཆི་འཕོ་དང་སྐྱེ་བ་དང་བྲལ་བའོ།། 
ནའི་སྒོ་ནི་ཆོས་ཐམས་ཅད་མིང་དང་བྲལ་བའོ།། 
མིང་གི་རང་བཞིན་ཅན་མ་ཐོབ་པ་མ་སྟོར་བའོ།། 
ལའི་སྒོ་ནི་ཆོས་ཐམས་ཅད་འཇིག་རྟེན་ལས་འདས་ཤིང་སྲེད་པའི་ལྕུག་མའི་རྒྱུ་དང་རྐྱེན་བཅོམ་པའི་ཕྱིར་རོ།། 
དའི་སྒོ་ནི་ཆོས་ཐམས་ཅད་དུལ་བ་དང་དུལ་ནས་ཡོངས་སུ་ཆད་པའི་ཕྱིར་རོ།། 
བའི་སྒོ་ནི་ཤིན་ཏུ་དབེན་པའི་ཕྱིར་ཆོས་ཐམས་ཅད་བཅིངས་པ་དང་བྲལ་བའོ།། 
རའི་སྒོ་ནི་ཆོས་ཐམས་ཅད་གཟུགས་ལ་སོགས་པ་སྟོང་པ་ཉིད་ཀྱི་ཕྱིར་རོ།། 
སའི་སྒོ་ནི་ཆོས་ཐམས་ཅད་ཆགས་པ་མི་དམིགས་པའི་ཕྱིར་ཆགས་པ་མེད་དགྲོལ་བ་མེད་པའོ།། 
བའི་སྒོ་ནི་ཆོས་ཐམས་ཅད་ངག་གི་ལམ་གྱི་སྒོ་ཡོངས་སུ་ཆད་པའོ།། 
ཏའི་སྒོ་ནི་ཆོས་ཐམས་ཅད་དེ་བཞིན་ཉིད་ལས་མི་གཡོ་བའོ།། 
ཡའི་སྒོ་ནི་ཆོས་ཐམས་ཅད་ཇི་ལྟ་བཞིན་གྱི་ཕྱིར་རོ།། 
སྟའི་སྒོ་ནི་ཆོས་ཐམས་ཅད་ལ་ཁེངས་པ་མེད་དེ་ཆགས་པ་མེད།
ཞེ་སྡང་བ་མེད་པའོ།། 
ཀའི་སྒོ་ནི་ཆོས་ཐམས་ཅད་དག་ལ་བྱེད་པོ་བ་མེད་པའོ།། 
སའི་སྒོ་ནི་ཆོས་ཐམས་ཅད་མཉམ་པ་ཉིད་ལས་མི་ལྡོག་པའོ།། 
མའི་སྒོ་ནི་ཆོས་ཐམས་ཅད་དྲི་མ་དང་བྲལ་བ་ཤིན་ཏུ་དྲི་མ་མེད་པ།
སྐྱོན་མེད་པ།
རྙོག་པ་མེད་པའོ།། 
གའི་སྒོ་ནི་ཆོས་ཐམས་ཅད་གཟུང་བ་དང་།
གཟུང་བ་མེད་པའི་མི་དམིགས་པའི་ཕྱིར་ཟབ་པ།
ནམ་མཁའི་ངོས་དང་འདྲ་བ་ཤིན་ཏུ་དབེན་པའོ།། 
སྠའི་སྒོ་ནི་ཆོས་ཐམས་ཅད་ཐང་དང་བྲལ་བ།
རླན་པ་དང་བྲལ་བ་སྟེ།
ཚུ་རོལ་དང་ཕ་རོལ་མེད་པའོ།། 
ཛའི་སྒོ་ནི་ཆོས་ཐམས་ཅད་སྐྱེ་བ་དང་།
རྒ་བ་དང་།
འཆི་བ་མི་དམིགས་པའི་ཕྱིར་རོ།། 
ཤྭའི་སྒོ་ནི་ཆོས་ཐམས་ཅད་དབུགས་དང་དབུགས་ནང་དུ་རྔུབ་པ་དང་།
དབུགས་ཕྱིར་འབྱིན་པ་དང་།
དབུགས་ནང་དུ་འགྲོ་བ་དང་།
དབུགས་ཕྱིར་འགྲོ་བ་དང་བྲལ་བའོ།། 
དྷཱའི་སྒོ་ནི་ཆོས་ཐམས་ཅད་ཆོས་ཀྱི་དབྱིངས་ལ་གནས་པའི་ཕྱིར་རོ།། 
ཤའི་སྒོ་ནི་ཆོས་ཐམས་ཅད་ཞི་གནས་ཡིན་པ་དང་།
དུལ་བ་དང་།
ཞི་བའི་སར་གྱུར་པའི་ཕྱིར་རོ།། 
ཁའི་སྒོ་ནི་ཆོས་ཐམས་ཅད་རྩ་བ་དང་གནས་མེད་པའི་ཕྱིར་ནམ་མཁའ་དང་འདྲའོ།། 
ཀྵའི་སྒོ་ནི་ཆོས་ཐམས་ཅད་ཤིན་ཏུ་ཟད་པའི་ཕྱིར་ཟད་པ་ལས་མི་ལྡོག་པ་དང་།
མི་གཡོ་བའི་ཕྱིར་གནས་པ་དང་མི་འགུལ་བའོ།། 
ཛའི་སྒོ་ནི་ཆོས་ཐམས་ཅད་ཡེ་ཤེས་མི་རྒྱུ་བའི་ཕྱིར་མི་ཤེས་པ།
རྣམ་པར་མི་ཤེས་པ།
མི་སེམས་པ།
མི་མཐོང་བའོ།། 
ཨའི་སྒོ་ནི་ཆོས་ཐམས་ཅད་དེ་བཞིན་མ་ཡིན་པའི་ཚིག་བླ་དགས་ཀྱི་ཕྱིར་ལྡན་པ་མ་ཡིན།
བྲལ་བ་མ་ཡིན།
ཀུན་ལྡན་པ་མ་ཡིན།
ཀུན་བྲལ་བ་མ་ཡིན་པའོ།། 
བྷའི་སྒོ་ནི་ཆོས་ཐམས་ཅད་ཁུར་དང་བྲལ་བའོ།། 
ཚའི་སྒོ་ནི་ཆོས་ཐམས་ཅད་མདོག་ཀྱང་མེད་དེ།
འདི་ལྟ་སྟེ་སྟོང་པའོ།། 
སྨའི་སྒོ་ནི་ཆོས་ཐམས་ཅད་གླེན་པའི་ཕྱིར་དྲན་པ་ཞེས་མི་བྱ།
རྨོངས་པ་ཞེས་མི་བྱའོ།། 
སྭའི་སྒོ་ནི་ཆོས་ཐམས་ཅད་རང་བཞིན་སྟོང་པ་ཉིད་དང་སྐད་སྟོང་པ་ཉིད་ཀྱི་ཕྱིར་རོ།། 
བྷའི་སྒོ་ནི་ཆོས་ཐམས་ཅད་སྐད་སྟོང་པ་ཉིད་ཀྱི་ཕྱིར་རོ།། 
སའི་སྒོ་ནི་ཆོས་ཐམས་ཅད་རྟག་ཏུ་ཟད་པ་ཆད་པ་དང་རྟག་པ་ཡོངས་སུ་ཆད་པའོ།། 
གྷའི་སྒོ་ནི་ཆོས་ཐམས་ཅད་སྟུག་པོའི་མི་དམིགས་པའི་ཕྱིར་གདེག་པ་མེད།
གཏོར་བ་མེད་པའོ།། 
ཨེའི་སྒོ་ནི་ཆོས་ཐམས་ཅད་དབེན་པའི་ཕྱིར་མི་གནས་པའི་ཚུལ་གྱིས་ཤིན་ཏུ་གནས་པའོ།། 
ནའི་སྒོ་ནི་ཆོས་ཐམས་ཅད་རྡུལ་ཕྲ་རབ་མི་དམིགས་པའི་ཕྱིར་ཆོས་ཐམས་ཅད་མ་གཏོགས་པ།
མི་འགྲོ་བ།
མི་འོང་བ།
མི་འགྲེང་བ།
མི་འདུག་པ།
མི་ཉལ་བ།
རྣམ་པར་མི་རྟོག་པའོ།། 
སྥའི་སྒོ་ནི་ཆོས་ཐམས་ཅད་ཁྱབ་པ་དང་བྲལ་བ་སྟེ།
གང་ཁྱབ་པར་བྱེད་པའམ།
གང་གིས་ཁྱབ་པར་བྱེད་པའམ།
གང་ལ་ཁྱབ་པར་བྱེད་པ་མེད་དེ།
མ་ཁྱབ་པ་ནམ་མཁའ་དང་འདྲ་བའོ།། 
སྐའི་སྒོ་ནི་ཆོས་ཐམས་ཅད་ཕུང་པོ་མ་དམིགས་པའི་ཕྱིར་རོ།། 
ཛྭའི་སྒོ་ནི་ཆོས་ཐམས་ཅད་རིམས་ནད་དང་བྲལ་བ།
རིམས་མེད་པ།
ནད་མེད་པའོ།། 
སྟྱའི་སྒོ་ནི་ཆོས་ཐམས་ཅད་ཤིན་ཏུ་བཏང་བས་བཏང་བའོ།། 
བའི་སྒོ་ནི་ཆོས་ཐམས་ཅད་ལམ་ཆད་པའི་ཕྱིར་ཤིན་ཏུ་མྱ་ངན་ལས་འདས་པ།
མྱ་ངན་ལས་འདའ་བ་དང་འདྲ་བའོ།། 
ཧའི་སྒོ་ནི་ཆོས་ཐམས་ཅད་མཐའ་ལ་གནས་པས་འཆི་འཕོ་བ་མེད་པ།
སྐྱེ་བ་མེད་པའོ།། 
འདི་ལྟ་སྟེ།
ཧའི་ཕ་རོལ་ན་ཡི་གེ་མེད་དེ།
འདི་ལ་མིང་ངམ།
རང་བཞིན་འགའ་ཡང་མེད་པ།
སྨྲར་མེད་པ།
བརྗོད་དུ་མེད་པ།
བསྟན་དུ་མེད་པ།
བྲིར་མེད་པ།
བཀླག་ཏུ་མེད་པའོ།། 
ཇི་ལྟར་དེ་མ་བྱས་པ་དེ་བཞིན་དུ་ཆོས་ཐམས་ཅད་ལ་རྟོགས་པར་བྱའོ།། 
གཟུངས་ལ་འཇུག་པ་འདི་ནི་ཡི་གེ་ཨ་ལ་སོགས་པ་བཤད་པ་ལ་འཇུག་པ་སྟེ།
འཇུག་པ་དེ་ལ་གནས་ན་བྱང་ཆུབ་སེམས་དཔའ་ཡི་གེ་ཐམས་ཅད་ལ་མཁས་པ་ཤེས་པར་འགྱུར་རོ།། 
ཆོས་ཐམས་ཅད་ཀྱང་ཆོས་མཉམ་པ་ཉིད་དང་སྦྱོར་བར་འགྱུར་རོ།། 
སྐད་ལ་ཤེས་པ་ཡང་ཐོབ་པར་འགྱུར་རོ།། 
བྱང་ཆུབ་སེམས་དཔའ་གང་ཡང་བློ་ཚུལ་དང་ལྡན་པས་ཡི་གེ་ལ་འཇུག་པའི་ཕྱག་རྒྱ་ཨའི་སྒོའི་ཚིག་འདི་ཉན་ཏམ།
ལེན་ཏམ།
འཛིན་ཏམ།
ཀློག་གམ།
གཞན་དག་ལ་འཆད་ན།
དེ་ལ་ཡོན་ཏན་ཉི་ཤུ་པོ་འདི་དག་ཡོད་པར་བལྟའོ།། 
ཉི་ཤུ་གང་ཞེ་ན།
དྲན་པ་དང་ལྡན་པ་ཡིན།
རྟོགས་པ་དང་ལྡན་པ་ཡིན།
བློ་གྲོས་དང་ལྡན་པ་ཡིན།
བློ་དང་ལྡན་པ་དང་།
སྤོབས་པ་དང་ལྡན་པ་དང་།
གཟུངས་ཀྱང་ཚེགས་ཆུང་ངུས་ཐོབ་པར་འགྱུར་བ་དང་།
ཐེ་ཚོམ་མེད་པར་འགྱུར་ཞིང་ནེམ་ནུར་མེད་པར་འགྱུར་བ་དང་།
གཞན་ལས་ཚིག་འཇམ་པོ་ཐོས་ནས་ཆགས་པའི་སེམས་མི་སྐྱེད་ཅིང་གཞན་ལས་ཚིག་རྩུབ་པོ་ཐོས་ནས་ཞེ་སྡང་བའི་སེམས་མི་སྐྱེད་ལ།
ཁེངས་པ་དང་འདུད་པར་མི་འགྱུར་བ་དང་།
དགྲ་ལས་རྒྱལ་བར་འགྱུར་བ་དང་།
སྐད་ལ་མཁས་པ་དང་།
ཕུང་པོ་ལ་མཁས་པ།
ཁམས་ལ་མཁས་པ།
སྐྱེ་མཆེད་ལ་མཁས་པ་དང་།
རྒྱུ་ལ་མཁས་པ་དང་།
རྐྱེན་ལ་མཁས་པ་དང་།
ཆོས་ཀྱི་དབྱིངས་ལ་མཁས་པ་དང་།
དབང་པོ་དམ་པ་དང་།
དམ་པ་མ་ཡིན་པ་ལ་མཁས་པ་དང་།
ཕ་རོལ་གྱི་སེམས་ཤེས་པ་ལ་མཁས་པ་དང་།
ཆོས་འཆད་པ་ལ་མཁས་པ་དང་།
གནས་དང་གནས་མ་ཡིན་པའི་ཡེ་ཤེས་ལ་མཁས་པ་དང་།
ཐབས་མཁས་པ་དང་།
འོང་བ་དང་།
འགྲོ་བ་ལ་མཁས་ཤིང་སྤྱོད་ལམ་ལ་མཁས་པ་དང་།
ངོ་ཚ་བ་དང་འཛེམ་པ་ལ་མཁས་པ་ཡང་ཐོབ་པར་འགྱུར་རོ།། 
བུད་མེད་ལ་ལ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ།
དེ་ཡི་གེའི་ཚུལ་གྱི་སྒོའི་ཕྱག་རྒྱ་ཨ་བཤད་པ་ལ་འཇུག་པ་འདི་ཉན་པར་འགྱུར།
ལེན་པར་འགྱུར།
འཛིན་པར་འགྱུར།
ཀློག་པར་འགྱུར།
གཞན་ལ་རྒྱ་ཆེར་སྟོན་པར་འགྱུར་ན་ཐོས་མ་ཐག་ཏུ་ཡོན་ཏན་བཅུ་ཐོབ་པར་འགྱུར་རོ།། 
བཅུ་གང་ཞེ་ན།
འདི་ལྟ་སྟེ།
བུད་མེད་ཀྱི་ལུས་ཐ་མར་འགྱུར།
མི་ཁོམ་པ་ཡོངས་སུ་སྤངས་པར་འགྱུར།
དལ་འབྱོར་ཐོབ་པར་འགྱུར།
སངས་རྒྱས་འབྱུང་བ་མཐོང་ནས་དད་པར་འགྱུར།
དད་ནས་བཀུར་སྟི་བྱེད་པར་འགྱུར།
དེ་བཞིན་གཤེགས་པས་དེའི་བསམ་པ་མཁྱེན་ནས་ཆོས་སྟོན་པར་འགྱུར།
ཆོས་དེ་ཐོས་ནས་བཟོད་པ་ཐོབ་པར་འགྱུར།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་ཏེ།
དེ་ཡང་སངས་རྒྱས་བགྲོ་བའོ།། 
གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ།
སངས་རྒྱས་ཀྱི་མཉམ་པ་ཉིད་འཁོར་གསུམ་ཡོངས་སུ་དག་པ་མི་སྐྱེ་བའི་ཚུལ་རྟོགས་པ།
ཇི་ལྟ་བ་བཞིན་དུ་ཆོས་འཆད་པ།
ཁམས་གསུམ་པ་ཡོངས་སུ་ཤེས་པ།
འདོད་ཆགས་དང་།
ཞེ་སྡང་དང་།
གཏི་མུག་གི་རང་བཞིན་ཡོངས་སུ་ཤེས་པ།
ཆད་པ་མ་ཡིན་པ།
རྟག་པ་མ་ཡིན་པ།
མི་གནས་པ།
མི་འགྲོ་བ།
ཐེག་པ་གསུམ་གྱི་ཚུལ་གཅིག་པ་ལ་འཇུག་པ།
ཚུལ་གཅིག་པ་རྟོགས་པ།
ཆོས་ཐམས་ཅད་བགྲོ་བར་མི་བྱ་བ།
བརྩད་པར་མི་བྱ་བ།
མི་མཉམ་པ།
མི་མཉམ་པ་དང་མཉམ་པ།
མ་འོངས་པ།
མི་འགྲོ་བ།
མི་རྒྱུ་བ།
མཚན་ཉིད་མེད་པ།
སངས་རྒྱས་རྣམས་ཀྱི་ཆོས་གང་ཡང་མངོན་པར་རྫོགས་པར་སངས་མ་རྒྱས་པ།
མ་མཁྱེན་པ།
སངས་རྒྱས་རྣམས་ཀྱིས་ཡེ་ཤེས་དང་ཡེ་ཤེས་མ་ཡིན་པར་མ་དམིགས་པ།
ཉོན་མོངས་པ་སྤངས་པ་མ་ཡིན་པ།
རྣམ་པར་དག་པ་མངོན་དུ་བྱས་པ་མ་ཡིན་པ།
མ་ཐོབ་པ།
མངོན་པར་མི་བྱ་བ།
བསྒོམ་པ་མ་ཡིན་པ།
རྟོགས་པ་མ་ཡིན་པ།
སངས་རྒྱས་རྣམས་ཀྱིས་མ་དམིགས་པ།
མ་བཤིག་པ།
སངས་རྒྱས་རྣམས་ཀྱིས་སངས་རྒྱས་འབྱུང་བར་མ་དམིགས་པ།
ཆོས་མ་ཡིན་པ།
དགེ་འདུན་མ་ཡིན་པ།
སངས་རྒྱས་རྣམས་ཀྱིས་སེམས་ཅན་དག་མ་བཀྲོལ་མ་བཅིངས་པའོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་ཐོག་མ་ནས་རྣམ་པར་དག་པའི་ཕྱིར་ཏེ།
སངས་རྒྱས་རྣམས་ཀྱིས་ཆོས་གང་ཡང་མ་གཟིགས་མ་གསན།
མ་དགོངས་མ་མཁྱེན་ཏེ།
སངས་རྒྱས་རྣམས་ཀྱིས་མ་བཤད་མ་གསུངས་སོ།། 
སངས་རྒྱས་བཅོམ་ལྡན་འདས་དག་མི་འཆད་མི་གསུང་འཆད་པར་མི་འགྱུར་རོ།། 
སངས་རྒྱས་དག་ནི་ཡེ་ཤེས་དང་ལྡན་པ་མ་ཡིན།
མི་ལྡན་པའང་མ་ཡིན།
སྦྱིན་གནས་མ་ཡིན།
སྦྱིན་གནས་མ་ཡིན་པ་ཡང་མ་ཡིན་ཏེ།
སྦྱིན་པ་སྦྱོང་བར་ཡང་མི་མཛད་དོ།། 
སངས་རྒྱས་དག་ནི་སྤྱོད་པར་མི་མཛད་ཡོངས་སུ་སྤྱོད་པར་མི་མཛད་དོ།། 
སངས་རྒྱས་དག་ལ་ནི་སྐུ་གང་ཡང་མེད་དོ།། 
སངས་རྒྱས་དག་ལ་ནི་གཟུགས་སུ་མི་བལྟ།
ཆོས་སུ་མ་ཡིན།
མཚན་དུ་མ་ཡིན།
ཆོས་ཀྱི་དབྱིངས་སུ་མ་ཡིན་ནོ།། 
སངས་རྒྱས་དག་ནི་བྱུང་བ་མ་ཡིན་ནོ།། 
འགགས་པ་མ་ཡིན།
མྱ་ངན་ལས་འདས་པ་མ་ཡིན།
མྱ་ངན་ལས་མ་འདས་པ་ཡང་མ་ཡིན།
ཡོངས་སུ་མྱ་ངན་ལས་འདའ་བར་འགྱུར་བ་ཡང་མ་ཡིན་ནོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་ཐོག་མ་ནས་ཡོངས་སུ་མྱ་ངན་ལས་འདས་པའི་ཕྱིར་ཏེ།
སངས་རྒྱས་དག་ནི་གཅིག་པུ་ཡང་མ་ཡིན།
སྐྱེ་བོ་མང་པོའི་ནང་དུ་གཤེགས་པ་ཡང་མ་ཡིན་ནོ།། 
སངས་རྒྱས་དག་ནི་སུས་ཀྱང་མ་མཐོང་མ་ཐོས།
མ་མཆོད་མཆོད་པར་མི་འགྱུར་རོ།། 
སངས་རྒྱས་དག་ནི་ཆོས་གང་ལ་ཡང་གཅིག་པའམ།
ཐ་དད་པར་མི་མཛད་དོ།། 
སངས་རྒྱས་དག་གིས་ནི་བྱང་ཆུབ་མ་འཐོབ་བོ།། 
སངས་རྒྱས་དག་ནི་རྙེད་པ་འདོགས་པར་ཡང་མི་མཛད་དོ།། 
སངས་རྒྱས་དག་ནི་ཆོས་ཀྱི་འཁོར་ལོ་ཡང་མི་སྐོར་ཏེ།
མིང་ཇི་ལྟ་བ་སངས་རྒྱས་དག་ཀྱང་དེ་བཞིན།
སྒྲའི་ཐོག་མའི་མཐའ་དང་ཐ་མའི་མཐའ་ཡང་དེ་བཞིན་ནོ།། 
འདི་ནི་མཉམ་པ་ཉིད་དེ་གང་མཉམ་པ་ཉིད་པ་དེ་ལ་ནི་མི་མཉམ་པ་གང་ཡང་མེད་དོ།། 
མི་མཉམ་པ་མེད་པ་དེ་ལ་ནི་བདུད་རྩི་གང་ཡང་མེད་དོ།། 
གང་ན་བདུད་རྩི་གང་ཡང་མེད་པ་དེ་ན་ནི་སྨན་ཀྱང་མི་སྐྱེ་སྟེ།
འདི་ནི་སངས་རྒྱས་བགྲོ་བའོ།། 
སེམས་ཅན་རྣམས་ནི་དྲང་བར་བྱ་བའི་ཕྱིར་དཔེས་བཤད་པ་ཡིན་ཏེ།
སངས་རྒྱས་རྣམས་ནི་བགྲོ་བར་ཡང་མི་མཛད།
རྩོད་པར་ཡང་མི་མཛད།
བགྲོ་བས་འཇོག་པར་ཡང་མི་མཛད་དོ།། 
བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་ཀུན་དུ་འོད་ཅེས་བྱ་བར་སངས་རྒྱས་བགྲོ་བའི་ཆོས་ཀྱི་རྣམ་གྲངས་འདི་བསྟན་པའི་ཚེ།
བྱང་ཆུབ་སེམས་དཔའ་ཁྲི་ཉིས་སྟོང་གིས་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ།། 
བྱང་ཆུབ་སེམས་དཔའ་དེ་དག་གིས་ནི་སངས་རྒྱས་བྱེ་བ་དེ་སྙེད་བཞུགས་པ་ལས་དེ་བཞིན་གཤེགས་པ་གཞན་གང་ཡང་མ་མཐོང་སྟེ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ཉག་གཅིག་མཐོང་ངོ།། 
དེ་ནས་འཇམ་དཔལ་གཞོན་ནུར་གྱུར་པ་མི་མཇེད་ཀྱི་འཇིག་རྟེན་གྱི་ཁམས་འདི་ན་གནས་པ་ལས་འདི་སྙམ་དུ་གྱུར་ཏེ།
དེ་རིང་ཤར་ཕྱོགས་ན་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་ཀུན་དུ་འོད་ཅེས་བྱ་བར་ཕྱོགས་བཅུ་ཀུན་ནས་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་འདུས་སོ།། 
འདུས་ནས་སངས་རྒྱས་བགྲོ་བའི་ཆོས་ཀྱི་རྣམ་གྲངས་བགྲོ་བར་མཛད།
འཆད་པར་མཛད་ཀྱིས།
གང་བདག་ནི་སངས་རྒྱས་བཅོམ་ལྡན་འདས་དེ་དག་ལ་ཕྱག་བྱ་བ་དང་།
ཆོས་བསྟན་པ་དེ་དག་མཉན་པའི་ཕྱིར་འགྲོའོ།། 
གང་བདག་ནི་སངས་རྒྱས་བཅོམ་ལྡན་འདས་དེ་དག་ལ་བལྟ་བ་དང་།
ཆོས་མཉན་པའི་ཕྱིར་ཕྱོགས་བཅུར་ཡང་འགྲོ་ཞིང་རྒྱུ་བར་བྱ་ན།
དེ་ལྟར་ཚེགས་ཆུང་ཞིང་སངས་རྒྱས་ཀྱི་ཞིང་གཅིག་ཏུ་འདུས་ཀྱིས་གང་བདག་ནི་ངེས་པར་འགྲོའོ།། 
སྐྱེས་བུ་དམ་པ་དེ་འདྲ་བ་དག་འཇིག་རྟེན་དུ་བྱུང་བར་ཐོས་པའམ་མཐོང་བ་དཀོན་ནོ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་བྱམས་པ་ལ་སྨྲས་པ།
བྱམས་པ་ད་ནི་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་དུ་འདོང་ངོ།། 
དེ་ནས་སངས་རྒྱས་བྱེ་བ་ཁྲག་ཁྲིག་བརྒྱ་ཕྲག་མང་པོ་ད་ལྟར་འདུས་ཏེ་སངས་རྒྱས་བགྲོ་བའི་ཆོས་ཀྱི་རྣམ་གྲངས་འཆད་ཀྱིས།
དེ་དག་ལ་བདག་ཅག་གིས་ཆོས་མཉན་ཏོ།། 
དེ་བཞིན་གཤེགས་པ་དེ་དག་ལ་བདག་ཅག་གིས་བལྟའོ།། 
དེ་ཅིའི་ཕྱིར་ཞེ་ན།
སྐྱེས་བུ་གླང་པོ་ཆེན་པོ་དེ་དག་གནས་གཅིག་ཏུ་འདུས་པ་མཐོང་བ་ནི་དཀོན་ནོ།། 
དེ་སྐད་ཅེས་སྨྲས་པ་དང་།
བྱང་ཆུབ་སེམས་དཔའ་བྱམས་པས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ།། 
འཇམ་དཔལ་ཁྱོད་བཞུད་ཅིག་བདག་ནི་མི་མཆིའོ།། 
དེ་ཅིའི་ཕྱིར་ཞེ་ན།
སངས་རྒྱས་བཅོམ་ལྡན་འདས་དག་ནི་མཉེས་དཀའ་སྟེ།
འདུས་པ་དེ་དག་གིས་བདག་ཅག་ལྟ་བུ་ལ་སྐབས་མ་ཕྱེ་བར་བལྟ་བའམ།
མཉན་པར་ཡང་མི་ནུས་ལ།
འཇམ་དཔལ་དེ་བཞིན་གཤེགས་པ་རྣམས་ནི་གཟུགས་ཀྱི་སྐུར་མི་བལྟའོ།། 
དེ་བཞིན་གཤེགས་པ་རྣམས་ནི་ཆོས་ཀྱི་སྐུ་སྟེ།
གང་ཆོས་ཉིད་དེ་ཡང་སུས་ཀྱང་མ་མཐོང་མ་ཐོས་མ་མཆོད་དོ།། 
འཇམ་དཔལ་གྱིས་སྨྲས་པ།
བྱམས་པ་ཁྱོད་ཀྱིས་དེ་བཞིན་གཤེགས་པ་ལ་མ་མཆོད་དམ།
བྱམས་པས་སྨྲས་པ།
འཇམ་དཔལ་བདག་ནི་དེ་བཞིན་གཤེགས་པ་ལ་མི་མཆོད་དོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་ལ་ནི་སུས་ཀྱང་མཆོད་མི་ནུས་སོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་དང་དེ་བཞིན་ཉིད་དེ་གཉིས་སུ་མེད་དོ།། 
འཇམ་དཔལ་གྱིས་སྨྲས་པ།
བྱམས་པ་གཉིས་སུ་མེད་ཅེས་བྱ་བ་དེ་གང་ལ་བྱ།
བྱམས་པས་སྨྲས་པ།
འཇམ་དཔལ་གཉིས་སུ་མེད་ཅེས་བྱ་བ་ནི་ཉོན་མོངས་པ་རྣམས་གཅིག་པ་ཡང་མ་ཡིན་ཐ་དད་པ་ཡང་མ་ཡིན་པའོ།། 
འཇམ་དཔལ་གཉིས་སུ་མེད་ཅེས་བྱ་བ་ནི་གང་རྣམ་པ་གཉིས་སུ་མེད་པའོ།། 
རྣམ་པ་གཉིས་སུ་མེད་པ་ཡང་གང་ཞེ་ན།
འདི་ནི་ཀུན་ནས་ཉོན་མོངས་པའོ།། 
འདི་ནི་རྣམ་པར་དག་པའོ་ཞེས་དེ་ལྟར་ཤེས་ན་དེ་ནི་རྣམ་པ་གཉིས་སུ་མེད་དོ།། 
འདི་ནི་ཚུལ་ཁྲིམས་དང་ལྡན་པའོ།། 
འདི་ནི་ངང་ཚུལ་ངན་པ་ཅན་ནོ་ཞེས་རྟོག་ན་རྣམ་པ་གཉིས་སུ་བྱེད་དོ།། 
འདི་ནི་ཉན་ཐོས་སོ།། 
འདི་ནི་རང་སངས་རྒྱས་སོ།། 
འདི་ནི་ཡང་དག་པར་རྫོགས་པའི་སངས་རྒྱས་སོ་ཞེས་རྣམ་པར་རྟོག་ན་གཉིས་སུ་བྱེད་དོ།། 
འདི་དག་ནི་བསྒོམ་པར་བྱའོ།། 
འདི་དག་ནི་སྤང་བར་བྱའོ།། 
འདི་དག་ནི་མངོན་དུ་བྱའོ་ཞེས་རྣམ་པར་རྟོག་ན་རྣམ་པ་གཉིས་སུ་བྱེད་དོ།། 
འདི་ནི་ཡེ་ཤེས་ཀྱིས་ཤེས་པར་བྱའོ།། 
འདི་ནི་རྣམ་པར་ཤེས་པས་ཤེས་པར་བྱའོ་ཞེས་ཡིད་ལ་བྱེད་ན་རྣམ་པ་གཉིས་སུ་བྱེད་དོ།། 
འཇམ་དཔལ་གང་དུ་གཉིས་སུ་འཇུག་པའི་རྣམ་པར་ཤེས་པ་རྟོག་པ་ནི་ཆུང་ངུ་ན་སངས་རྒྱས་སོ་ཞེས་རྟོག་པ་དེ་ཐམས་ཅད་རྣམ་པ་གཉིས་སུ་བྱེད་དོ།། 
འཇམ་དཔལ་བདག་གིས་ནི་བསྐལ་པའམ།
བསྐལ་པའི་ལྷག་མ་ལུས་ཀྱི་བར་དུ་རྣམ་པ་གཉིས་སུ་མེད་པ་ལས་བརྩམས་ཏེ།
བཤད་དུ་ཟིན་ཀྱང་སྤོབས་པའི་མཐར་ཕྱིན་པ་ལས་ཟད་པར་འགྱུར་བ་མེད་དོ།། 
དེ་ཅིའི་ཕྱིར་ཞེ་ན།
བདག་གིས་མཐའ་དང་དབུས་མ་མཐོང་བའི་ཕྱིར་རོ།། 
འཇམ་དཔལ་གཉིས་སུ་མེད་ཅེས་བྱ་བ་ནི་འདི་ལྟ་སྟེ།
ཆོས་ཐམས་ཅད་ཀྱི་ཚུལ་གཅིག་པ་དང་ཐ་དད་པ་མེད་པའོ།། 
སྨྲས་པ།
བྱམས་པ་ཁྱོད་ནི་ཆོས་ཐམས་ཅད་མ་སྐྱེས་པ་ལ་འཇམ་དཔལ་ངས་ནི་བསྐལ་པའམ།
བསྐལ་པའི་ལྷག་མ་ལུས་ཀྱི་བར་དུ་གཉིས་སུ་མེད་པ་ལས་བརྩམས་ཏེ་བཤད་ན་ངའི་སྤོབས་པ་ཟད་པར་མི་འགྱུར་རོ་ཞེས་ཁྱོད་དེ་སྐད་སྨྲ་བ་ཉིད་དམིགས་པ་ཆེན་པོ་ཡིན་ནོ།། 
བྱམས་པས་སྨྲས་པ།
འཇམ་དཔལ་ཡི་གེ་ལ་ཆགས་པར་མ་བྱེད་ཅིག།
ཡི་གེ་ཐམས་ཅད་ནི་མི་སྐྱེ་བའི་མཚན་ཉིད་ལས་མི་གཡོའོ།། 
དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་དེ་དག་ཐམས་ཅད་ལ་སྨྲས་པ།
རིགས་ཀྱི་བུ་ཁྱེད་ཅག་ཚུར་ཤེག།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་དུ་དེ་བཞིན་གཤེགས་པ་དེ་དག་ལ་བལྟ་བ་དང་།
ཆོས་བསྟན་པ་དེ་དག་ཉན་དུ་འདོང་ངོ།། 
དེ་ནས་བྱང་ཆུབ་སེམས་དཔའ་སྤོབས་པའི་ཕུང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ།། 
འཇམ་དཔལ་དེ་བཞིན་གཤེགས་པ་རྣམས་ནི་སུས་ཀྱང་བལྟ་མི་ནུས་ན་ཅིའི་ཕྱིར་ན་ཁྱོད་ཚུར་ཤེག།
དེ་བཞིན་གཤེགས་པ་ལ་བལྟར་འདོང་ཞེས་ས་སྨྲ།
གང་བལྟ་བར་བྱ་བའི་དེ་བཞིན་གཤེགས་པ་དེ་དག་གང་ཡིན།
འཇམ་དཔལ་དེ་བཞིན་གཤེགས་པས་ནི་དེ་བཞིན་གཤེགས་པ་དག་འདས་པ་མ་ཡིན།
མ་བྱོན་པ་མ་ཡིན།
ད་ལྟར་མ་ཡིན་ཏེ།
ཆོས་གང་དུས་གསུམ་དུ་སྟོང་པ་དེ་ནི་བལྟ་མི་ནུས་སོ་ཞེས་དེ་སྐད་ཅེས་གསུངས་སོ།། 
ཡང་འཇམ་དཔལ་དེ་བཞིན་གཤེགས་པ་བལྟའོ་ཞེས་སྨྲས་པ་མིག་གི་རྣམ་པར་ཤེས་པ་གང་གིས་དེ་བཞིན་གཤེགས་པ་བལྟ་བར་བྱ།
ཅི་ཤའི་མིག་གིས་བལྟ་བར་བྱའམ།
འོན་ཏམ་ལྷའི་མིག་གིས་བལྟ་བར་བྱ།
གལ་ཏེ་ཤའི་མིག་གིས་བལྟ་ན་ནི་ཤའི་མིག་ནི་སྟོང་པ་སྟེ་སྟོང་པས་ནི་མཐོང་བར་མི་ནུས་སོ།། 
དེ་སྟེ་ལྷའི་མིག་གིས་བལྟ་ན་ནི་དེ་ལ་ལྷའི་མིག་ཏུ་བརྟགས་ན་ལྷའི་མིག་གོ་སྙམ་དུ་འདུ་ཤེས་པར་འགྱུར་ཏེ།
བརྟགས་པའི་མིག་གིས་ནི་དེ་བཞིན་གཤེགས་པ་མི་མཐོང་ངོ།། 
སྨྲས་པ།
རིགས་ཀྱི་བུ་ཁྱོད་ནི་གང་སྟོང་པ་ཉིད་ཀྱིས་སྟོན་པར་བྱེད་ན།
དེ་ལ་སུས་ཀྱང་དེ་བཞིན་གཤེགས་པ་བལྟ་བར་མི་འགྱུར།
མཆོད་པར་མི་འགྱུར་ཏེ།
རིགས་ཀྱི་བུ་དེ་བཞིན་གཤེགས་པ་ཞེའམ།
སངས་རྒྱས་ཞེའམ།
སེམས་ཅན་ཞེའམ།
བགྲོ་བ་ཞེའམ།
མཆོད་པ་ཞེའམ།
ལྟ་བ་ཞེས་གང་ཆུང་ཟད་སྨྲ་བ་སྨོས་པ་བརྗོད་པའི་ཡི་གེ་དེ་ཐམས་ཅད་ནི་ཡི་གེའི་རང་བཞིན་གྱིས་སྟོང་ངོ།། 
དེ་བས་ན་མཉམ་པ་ཉིད་ཅེས་བྱ་བའི་ཚིག་དེ་ནི་དེ་བཞིན་ཉིད་ལ་འཁྲུགས་པར་མི་བྱེད་དེ།
དེ་བཞིན་ཉིད་ལྡོག་པར་མི་བྱེད་ཀྱིས་ཁྱེད་ལས་གང་བཟོད་པ་དག་ནི་འདོང་ངོ།། 
གང་མི་བཟོད་པ་དག་ནི་ཁྱེད་ཅིག་བདག་ནི་འགྲོའོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་ལྟ་སྟེ།
ཆོས་ཀྱིས་ཆོག་མི་ཤེས་པའི་ཕྱིར་གཉིས་སུ་མེད་དེ་གཅིག་ཏུ་སོང་སྟེ།
སངས་རྒྱས་ཀྱི་མཐུས་འཁོར་དེ་ནས་སུའང་མ་སོང་ངོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་ལྟ་སྟེ།
སྐྱེས་བུ་སྟོབས་པོ་ཆེའི་དཔུང་པ་བརྐྱང་བ་ལས་བསྐུམ་པའམ།
བསྐུམ་པ་ལས་བརྐྱང་བ་ཙམ་དུ་དེའི་ཐང་ཅིག་སྐད་ཅིག་ཡུད་ཙམ་གྱིས་འཇམ་དཔལ་གཞོན་ནུར་གྱུར་པ་མི་མཇེད་ཀྱི་འཇིག་རྟེན་གྱི་ཁམས་སུ་མི་སྣང་བར་གྱུར་ནས་ཀུན་དུ་འོད་ཀྱི་འཇིག་རྟེན་གྱི་ཁམས་སུ་འདུག་གོ།། 
དེ་ནས་འཇམ་དཔལ་གཞོན་ནུར་གྱུར་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལ་ལན་བདུན་བསྐོར་ནས།
སངས་རྒྱས་བཅོམ་ལྡན་འདས་དེ་དག་གི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ།། 
ཡང་དེའི་ཚེ་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་གཡས་ཕྱོགས་ན་སྲིང་མོ་ཐེ་ཚོམ་སེལ་བ་ཞེས་བྱ་བ་སྐྱིལ་མོ་ཀྲུང་དུ་བཅས་ཤིང་འདུག་སྟེ།
དེ་ཀུན་དུ་ཟླ་བའི་འོད་དྲི་མ་མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་པར་གྱུར་ཏོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་འདི་སྙམ་དུ་དགོངས་ཏེ་འཇམ་དཔལ་གཞོན་ནུར་གྱུར་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱིས་བདག་ལ་བསྟོད་དོ།། 
བཀུར་རོ།། 
ཟབ་མོ་ལ་བཟོད་པའོ།། 
སྟོང་པ་ལ་གནས་པའོ་ཞེས་བཤད་དོ་སྙམ་དུ་སེམས་ཏེ།
འདི་ནི་མི་མཇེད་ཀྱི་འཇིག་རྟེན་གྱི་ཁམས་ནས་དམིགས་པ་ཆེན་པོས་བསྐྱོད་ཅིང་བདག་ཏུ་འཛིན་པ་ཆེ་བ་དང་ལྡན་ཞིང་འོངས་ཀྱིས།
གང་ངས་ནི་འདི་རི་ཁོར་ཡུག་གི་རྩེ་མོ་ལ་འཕངས་པ་དང་འདི་ལས་བརྩམས་ཏེ་ཆོས་ཟབ་མོ་སྟོན་པར་འགྱུར་བས་སྐྱེ་བོ་ཕྱི་མ་དག་དང་།
མ་འོངས་པའི་བྱང་ཆུབ་སེམས་དཔའ་དག་ལ་ཡང་སྣང་བར་བྱས་པར་འགྱུར་ཏེ།
དེ་ཅིའི་ཕྱིར་ཞེ་ན།
དེ་ལྟར་སངས་རྒྱས་ཀྱི་ཆོས་ནི་བསམ་གྱིས་མི་ཁྱབ་དེ་ལྟར་ཟབ་པས་འཇམ་དཔལ་གཞོན་ནུར་གྱུར་པ་ལྟ་བུ་སྟོང་པ་ལ་གནས་པའི་མཆོག་ཀྱང་རི་ཁོར་ཡུག་གི་རྩེ་མོར་འཕངས་པར་འགྱུར་རོ་སྙམ་མོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
འཇམ་དཔལ་ཁྱོད་ཀྱིས་དོན་གང་གི་དབང་མ་མཐོང་ནས་འདིར་འོངས།
འཇམ་དཔལ་གྱིས་གསོལ་པ།
བཅོམ་ལྡན་འདས་བདག་ནི་མི་མཇེད་ཀྱི་འཇིག་རྟེན་གྱི་ཁམས་དེ་ན་མཆིས་པ་ལས་འདི་སྙམ་དུ་གྱུར་ཏེ།
སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་འབྱུང་བ་ནི་དཀོན་ནོ།། 
ཆོས་ཐོས་པ་ཡང་དཀོན་ཏེ།
ཀུན་ཏུ་འོད་ཅེས་བགྱི་བའི་འཇིག་རྟེན་གྱི་ཁམས་སུ་ཡང་ཕྱོགས་བཅུ་ནས་སངས་རྒྱས་བཅོམ་ལྡན་འདས་དཔག་ཏུ་མ་མཆིས།
གྲངས་མ་མཆིས་པ་དག་ཚོགས་སོ།། 
ཚོགས་ནས་སངས་རྒྱས་བགྲོ་བ་ཞེས་བགྱི་བའི་ཆོས་ཀྱི་རྣམ་གྲངས་འཆད་ཀྱིས།
བདག་ནི་དེ་བཞིན་གཤེགས་པ་དེ་དག་ལ་བལྟ་བ་དང་།
ཆོས་བཤད་པ་དེ་དག་མཉན་དུ་མཆིའོ་སྙམ་ནས་བཅོམ་ལྡན་འདས་བདག་ནི་ཆོས་ཉན་པའི་སླད་དུ་སངས་རྒྱས་ཀྱི་ཞིང་འདིར་མཆིས་སོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་དེའི་ཚེ་ཅི་ནས་ཀྱང་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པས་འཇམ་དཔལ་གཞོན་ནུར་གྱུར་པ་རི་ཁོར་ཡུག་གི་རྩེ་མོར་འཕངས་པར་གྱུར་ལ།
བདག་གང་དུ་བླངས་ཤིང་ཁྱེར་སྙམ་དུ་ཡང་མི་ཤེས་པ་དེ་འདྲ་བར་མྱུར་དུ་བཏེག་སྟེ་འཕང་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་སོ།། 
དེ་ནས་འཇམ་དཔལ་གཞོན་ནུར་གྱུར་པ་རི་ཁོར་ཡུག་གི་རྩེ་མོར་འཕངས་པ་ལས་སེམས་ཤིང་འདི་སྙམ་དུ་གྱུར་ཏོ།། 
རྒྱུ་གང་དང་རྐྱེན་གང་གིས་ན་བདག་སངས་རྒྱས་ཀྱི་འཁོར་ཆེན་པོ་དེ་ལྟ་བུར་བལྟ་ན་བཟང་བ།
མཛེས་པ།
གླང་པོ་ཆེ་ཆེན་པོ་དེ་འདྲ་བ་དག་གི་ནང་ནས་རི་ཁོར་ཡུག་གི་རྩེ་མོ་འདིར་འཕངས་པར་གྱུར།
བདག་རི་ཁོར་ཡུག་གི་རྩེ་མོར་སུས་འཕངས་སྙམ་དུ་དེ་ལྟར་སེམས་པ་ལས་འདི་སྙམ་དུ་གྱུར་ཏེ།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་དེས་བདག་རི་ཁོར་ཡུག་གི་རྩེ་མོར་འཕངས་སོ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ་བདག་ནི་འཁོར་དེ་ནས་འཕངས་ལ།
སྲིང་མོ་ཐེ་ཚོམ་སེལ་བ་དེ་ནི་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་དྲུང་ན་སྐྱིལ་མོ་ཀྲུང་བཅས་ཤིང་འདུག་པ་ལས་སྲིང་མོ་དེ་ནི་མ་འཕངས་ཀྱི།
བདག་འཕངས་ན།
ཅིའི་ཕྱིར་ཞིག་ཏུ་དེ་ལྟར་མོ་ནི་མ་འཕངས་ལ་བདག་འཕངས་པ་ལས་ན་སྲིང་མོ་དེ་ནི་དགེ་བའི་རྩ་བ་ཤིན་ཏུ་འབར་བ་ཟབ་མོ་ལ་ཤིན་ཏུ་བཟོད་པར་གྱུར་པ་ཞིག་གི།། 
བདག་ནི་དེ་ལྟ་བུ་མ་ཡིན་པ་ཞིག་གམ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ།
གང་བདག་གིས་རྫུ་འཕྲུལ་གྱི་མཐུ་བསྐྱེད་དེ།
སླར་ཡང་འཁོར་དེར་འགྲོའོ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་ཇི་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པས་སེམས་བསྐྱེད་པ་གཅིག་གིས་ཤར་ཕྱོགས་ནས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་འདས་པར་གྱུར་པ་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་ཀྱང་སངས་རྒྱས་ཀྱི་ཞིང་དེར་ཆུང་ངུ་ན་སྐྲའི་རྩེ་མོའི་ཆ་ཤས་ཙམ་དུ་ཡང་འགྲོ་མི་ནུས་ན་འཁོར་དེར་འགྲོ་བ་ལྟ་ཅི་སྨོས་ཏེ།
དེ་ལྟ་བུའི་གནས་མེད་དོ།། 
དེ་ནས་འཇམ་དཔལ་གཞོན་ནུར་གྱུར་པ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ཀུན་དུ་སོང་ཡང་འདི་ལྟ་སྟེ།
སངས་རྒྱས་ཀྱི་མཐུ་དང་།
བྱིན་གྱི་རླབས་ཀྱིས་འཁོར་དེར་འགྲོ་མ་ནུས་སོ།། 
དེ་ནས་འཇམ་དཔལ་གཞོན་ནུར་གྱུར་པ་ཕྱོགས་བཅུའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་ཀུན་ཏུ་སོང་ནས་སླར་ཡང་རི་ཁོར་ཡུག་གི་རྩེ་མོ་ལ་འདུག་ནས་འདི་སྙམ་དུ་གྱུར་ཏེ།
སངས་རྒྱས་བཅོམ་ལྡན་འདས་རྣམས་ཀྱི་བྱིན་གྱི་རླབས་ནི་མཐུ་ཆེས།
དེ་ལ་བདག་གི་རྫུ་འཕྲུལ་གྱི་རྣམ་པས་གནོན་ཡང་མི་ནུས།
དེ་ལ་སངས་རྒྱས་བཅོམ་ལྡན་འདས་རྣམས་ཀྱིས་ཉེས་པ་ཡང་མེད་དོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་རྣམས་ནི་ཆོས་ལ་སློབ་དཔོན་གྱིས་འཆབ་པ་མེད་དེ།
བདག་ཉིད་ཆུང་ཟད་ཅིག་ཁོ་རུ་ཆུང་བས་དེའི་ཕྱིར་བདག་ཞི་བའི་ཆོས་སྟོན་པ་དེར་འགྲོ་མ་ནུས་པར་གྱུར་དུ་ཟད་དེ།
དེ་བཞིན་གཤེགས་པ་དག་ནི་ཆོས་ལ་སློབ་དཔོན་གྱིས་འཆབ་པ་མེད་ཀྱི།
དེ་བཞིན་གཤེགས་པ་དག་ནི་སེམས་ཅན་ཐམས་ཅད་ལ་སྙོམས་པས་ན་གང་བདག་ནི་དྲན་པ་ཉེ་བར་གཞག་པ་ལ་གནས་པས་རི་ཁོར་ཡུག་གི་རྩེ་མོ་འདི་ཉིད་ལ་གནས་ས་སྙམ་མོ།། 
དེ་ལ་འཇམ་དཔལ་གཞོན་ནུར་གྱུར་པའི་དྲན་པ་ཉེ་བར་གཞག་པ་ནི་འདི་ཡིན་ཏེ།
འདི་ལྟ་སྟེ།
ཆོས་ཐམས་ཅད་དྲན་པ་མེད་པ།
ཡིད་ལ་བྱེད་པ་མེད་པ།
ཆོས་ཐམས་ཅད་མི་གནས་པ།
ཆོས་ཐམས་ཅད་གནས་པ་མེད་པ་སྟེ།
ཅིའི་ཕྱིར་མི་གནས་ཞེ་ན་འགྲོ་བ་མེད་པའི་ཕྱིར་ཏེ།
ཆོས་གང་ཡང་ཤིན་ཏུ་ཡོད་པ་མེད་དེ།
དེའི་ཕྱིར་དེ་དག་མི་འགྲོའོ།། 
གང་མི་འགྲོ་བ་དེ་ནི་མི་གནས་སོ།། 
འདི་ལྟ་སྟེ།
གནས་དང་གནས་མ་ཡིན་པ་སྟོན་པ་དང་།
དྲན་པ་མེད་ཅིང་ཡིད་ལ་བྱེད་པ་མེད་པ་ནི་འཇམ་དཔལ་གྱི་དྲན་པ་ཉེ་བར་འཇོག་པ་ཡིན་ནོ།། 
དེ་ནས་འཇམ་དཔལ་གཞོན་ནུར་གྱུར་པས་དྲན་པ་ཉེ་བར་འཇོག་པ་ལ་གནས་པ་འདི་ལ་གནས་པ་ལས།
ལྷའི་བུ་བཞི་ཁྲི་ཉིས་སྟོང་འཇམ་དཔལ་གཞོན་ནུར་གྱུར་པ་དེ་ག་ལ་བ་དེར་སོང་སྟེ་ཕྱིན་ནས་འཇམ་དཔལ་གཞོན་ནུར་གྱུར་པའི་རྐང་པ་ལ་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ།། 
དེ་ནས་འཁོར་དེར་འོད་ཟེར་གྱི་རྒྱལ་མཚན་ཞེས་བྱ་བའི་ལྷའི་བུ་འོངས་ཏེ་འདུག་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་གསོལ་ཏོ།། 
འཇམ་དཔལ་ཁྱོད་གནས་པ་གང་ལ་གནས་ཏེ།
ད་ལྟར་ལངས་པ་ལགས།
འཇམ་དཔལ་གྱིས་སྨྲས་པ།
ལྷའི་བུ་གལ་ཏེ་བདག་ལ་གནས་པ་ཡོད་ན་ནི་བདག་གནས་པས་གནས་པར་བྱེད་ན།
ལྷའི་བུ་ཆོས་ཐམས་ཅད་དབེན་པའི་ཕྱིར་བདག་ལ་གནས་པ་མེད་མོད་ཀྱི།
ལྷའི་བུ་ཁྱོད་གནས་པ་གང་ལ་གནས་ཏེ་ད་ལྟར་ལངས་པ་ཡིན་ཞེས་ཟེར་བ།
བདག་ནི་དྲན་པ་ཉེ་བར་གཞག་པ་ལ་གནས་པས་གནས་ཏེ་ད་ལྟར་ལངས་པ་ཡིན་ནོ།། 
གསོལ་པ།
འཇམ་དཔལ་དྲན་པ་ཉེ་བར་གཞག་པ་ལ་གནས་པ་ཇི་ལྟ་བུ་ཞིག་ལགས།
སྨྲས་པ།
ཆོས་ཐམས་ཅད་དྲན་པ་མེད་ཡིད་ལ་བྱེད་པ་མེད་པའོ།། 
གསོལ་པ།
འཇམ་དཔལ་གང་ན་དྲན་པ་མེད།
ཡིད་ལ་བྱེད་པ་མེད་པ་དེར་གནས་ཏེ་ད་ལྟར་ལངས་པ་ལགས་སམ།
འཇམ་དཔལ་གྱིས་སྨྲས་པ།
གནས་པ་གང་ལ་གནས་ན་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་འདོད་ཆགས་དང་།
ཞེ་སྡང་དང་།
གཏི་མུག་རྒྱུ་བར་འགྱུར་བའི་གནས་པ་དེ་ལ་གནས་ཏེ་བདག་ད་ལྟར་ལངས་པ་ཡིན་ནོ།། 
ལྷའི་བུ་འོད་ཟེར་གྱི་རྒྱལ་མཚན་གྱིས་གསོལ་པ།
འཇམ་དཔལ་གང་སངས་རྒྱས་ཀྱིས་མ་དམིགས་པའི་གནས་པ་དེ་ཇི་ལྟ་བུ་ལགས།
སྨྲས་པ།
ལྷའི་བུ་སྟོང་པ་ཉིད་ལ་གནས་པ་ནི་སངས་རྒྱས་ཀྱིས་མ་དམིགས་པའོ།། 
མཚན་མ་མེད་པ་ལ་གནས་པ་དང་།
སྨོན་པ་མེད་པ་ལ་གནས་པ་ནི་སངས་རྒྱས་ཀྱིས་མ་དམིགས་པའོ།། 
དེ་བས་ན་གནས་པ་དེ་ལ་གནས་ཏེ་ད་ལྟར་ལངས་པ་ཡིན་ནོ།། 
གསོལ་པ།
དྲན་པ་ཉེ་བར་གཞག་པ་ལ་གནས་པ་ཇི་ལྟ་བུ་ལགས།
སྨྲས་པ།
ལྷའི་བུ་གང་ན་དྲན་པ་མེད་ཡིད་ལ་བྱེད་པ་མེད་པ་དེ་ནི་གནས་པའི་དམ་པ་ཡིན་ཏེ།
གང་གནས་པ་དེ་ལ་གནས་པ་དེ་དག་ནི་འདོད་པའི་ཁམས་སུ་མི་གནས།
གཟུགས་ཀྱི་ཁམས་སུ་མི་གནས།
གཟུགས་མེད་པའི་ཁམས་སུ་མི་གནས་སོ།། 
གང་ཁམས་གསུམ་ལ་མི་གནས་པ་དེ་དག་ནི་མཉམ་པའི་གནས་པས་གནས་པའོ།། 
གང་མཉམ་པའི་གནས་པས་གནས་པ་དེ་དག་ལ་ནི་མི་མཉམ་པ་མེད་དོ།། 
གང་ལ་མི་མཉམ་པ་མེད་པ་དེ་དག་ནི་འགྲོ་བ་མེད་དོ།། 
གང་ལ་འགྲོ་བ་མེད་པ་དེ་དག་ལ་ནི་མ་རིག་པ་མི་མཐོང་ངོ།། 
གང་མ་རིག་པ་མི་མཐོང་བ་དེ་དག་ལ་ནི་རིག་པ་མ་སྐྱེས་སོ།། 
གང་རིག་པ་མ་སྐྱེས་པ་དེ་དག་ནི་མི་འབྱུང་ངོ།། 
གང་མི་འབྱུང་བ་དེ་དག་ནི་འབྱུང་བར་མི་འགྱུར་རོ།། 
གང་འབྱུང་བར་མི་འགྱུར་བ་དེ་དག་ནི་འཇིག་པ་མེད་དོ།། 
གང་འཇིག་པ་མེད་པ་དེ་དག་ནི་མི་འབྱུང་ངོ།། 
གང་མ་བྱུང་བ་དེ་དག་ནི་དབྱེ་བར་མི་ནུས་སོ།། 
གང་དབྱེ་བར་མི་ནུས་པ་དེ་དག་ནི་ལྷའི་བུ་ཤིན་ཏུ་དག་པ་ཡིན་ཏེ།
ལྷའི་བུ་དེ་ནི་འཕགས་པ་གནས་པ་རྡུལ་དང་བྲལ་བའོ།། 
གསོལ་པ།
འཇམ་དཔལ་རྡུལ་ཅེས་བགྱི་བ་ལགས།
སྨྲས་པ།
ལྷའི་བུ་ཆུང་ངུ་ན་སངས་རྒྱས་སུ་དམིགས་པའི་རྣམ་པར་ཤེས་པ་འབྱུང་བ་དེ་ནི་རྡུལ་ཏོ།། 
ལྷའི་བུ་མཚན་མ་ནི་རྡུལ་ཏོ།། 
འདུ་ཤེས་དང་།
འཛིན་པ་དང་།
ཆགས་པ་དང་།
རློམ་སེམས་དང་།
འདུད་པ་དང་།
ཁེངས་པ་དང་།
ཕྱག་འཚལ་བ་དང་།
ཆགས་སེམས་དང་།
ཁོང་ཁྲོ་བ་དང་།
དམིགས་པ་དང་།
འགྲོ་བ་དང་།
སྨོན་ལམ་དང་།
རྟོག་པ་དང་།
རྟོག་པའི་མཚན་མ་དང་།
ཡོངས་སུ་རྟོག་པ་དང་།
རྣམ་པར་རྟོག་པ་དང་།
ཀུན་ཏུ་རྟོག་པ་དང་།
ཡུལ་ཡིད་ལ་བྱེད་པ་དང་།
ང་སློང་བར་བྱེད་པ་དང་།
ཆད་པར་འཛིན་པ་དང་།
རྟག་པར་འཛིན་པ་དང་།
མེད་པར་འཛིན་པ་དང་།
ལོག་པར་འཛིན་པ་དང་།
ཡོད་པར་འཛིན་པ་དང་།
མེད་པར་འཛིན་པ་དང་།
ལྷའི་བུ་ཇི་ཙམ་དུ་རྣམ་པར་རྟོག་ཅིང་སྤྲོས་པ་དང་།
ཡིད་ལ་བྱེད་པ་དང་།
སེམས་པ་དང་།
སྒྲུན་པ་དེ་ཐམས་ཅད་ནི་འཕགས་པའི་ཆོས་འདུལ་བ་ལ་རྡུལ་དུ་བཤད་དོ།། 
དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་འོད་ཟེར་གྱི་རྒྱལ་མཚན་གྱིས་ལེགས་སོ་ཞེས་བྱ་བ་བྱིན་ཏེ།
འཇམ་དཔལ་ལེགས་ས་ལེགས་སོ།། 
ཡང་འཇམ་དཔལ་ཁྱོད་ཀྱིས་དྲན་པ་ཉེ་བར་གཞག་པ་ལ་གནས་པ་བཤད་པ་འདི་ལེགས་ས་ཞེས་སྨྲས་སོ།། 
འཇམ་དཔལ་གྱིས་སྨྲས་པ།
ལྷའི་བུ་ཆོག་གིས་མ་རྟོག་ཤིག།
ཁྱོད་ནི་མ་སྐྱེས་པ་མ་བྱུང་བ་མ་བསྟན་པའི་ཆོས་ཀྱིས་ལེགས་པ་སྦྱིན་པར་བྱེད་དེ།
ལྷའི་བུ་གང་དྲན་པ་ཉེ་བར་གཞག་པ་བརྟན་པ་འདི་ནི་བཤད་པའམ།
བརྗོད་པར་མི་ནུས་སོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་བརྗོད་དུ་མེད་པའི་ཕྱིར་ཏེ།
ཆོས་ཐམས་ཅད་ནི་བརྗོད་དུ་མེད་པའོ།། 
དེ་ཅིའི་ཕྱིར་ཞེ་ན།
དེ་ནི་བརྗོད་པ་གང་ཡང་མེད་པས་དེའི་ཕྱིར་དེ་དག་ནི་མི་བརྗོད་པའོ།། 
ལྷའི་བུ་འོད་ཟེར་གྱི་རྒྱལ་མཚན་གྱིས་གསོལ་པ།
འཇམ་དཔལ་གནས་པ་གང་ལ་གནས་པ་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་།
ཞེ་སྡང་དང་།
གཏི་མུག་རྣམས་རྒྱུ་བར་འགྱུར་བའི་གནས་པ་དེ་ལ་གནས་ཏེ་ལངས་སོ་ཞེས་དེ་སྐད་བཤད་པ་གང་ལ་གནས་ན་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་།
ཞེ་སྡང་དང་།
གཏི་མུག་རྣམས་རྒྱུ་བར་འགྱུར་རོ།། 
འཇམ་དཔལ་གྱིས་སྨྲས་པ།
ལྷའི་བུ་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་དངོས་པོ་མེད་པ་ལ་གནས་ན།
འདོད་ཆགས་དང་།
ཞེ་སྡང་དང་།
གཏི་མུག་རྣམས་རྒྱུ་བར་འགྱུར་རོ།། 
ཆོས་ཀྱི་དབྱིངས་ལ་གནས་པ།
ཡང་དག་པའི་མཐའ་ལ་གནས་པ།
དེ་བཞིན་ཉིད་ལ་གནས་པའི་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱི་འདོད་ཆགས་དང་།
ཞེ་སྡང་དང་།
གཏི་མུག་རྣམས་རྒྱུ་བར་འགྱུར་རོ།། 
དེ་ཅིའི་ཕྱིར་ཞེ་ན།
ཆོས་གང་ཡང་ཆོས་ཀྱི་དབྱིངས་དང་།
དེ་བཞིན་ཉིད་དང་།
ཡང་དག་པའི་མཐའ་ལས་བྲལ་ཏེ་བཤད་མི་ནུས་སོ།། 
གསོལ་པ།
འཇམ་དཔལ་ཡང་དག་པའི་མཐའ་ཞེས་བགྱི་བ་གང་གི་ཚིག་བླ་དགས་ལགས།
སྨྲས་པ།
ལྷའི་བུ་ཡང་དག་པའི་མཐའ་ཞེས་བྱ་བ་ནི་སེམས་ཅན་གྱི་མཐའི་ཚིག་བླ་དགས་སོ།། 
གསོལ་པ།
འཇམ་དཔལ་སེམས་ཅན་གྱི་མཐའ་ཞེས་བགྱི་བ་གང་གི་ཚིག་བླ་དགས་ལགས།
བདག་གི་མཐའི་ཚིག་བླ་དགས་སོ།། 
གསོལ་པ།
འཇམ་དཔལ་བདག་གི་མཐའ་ཞེས་བགྱི་བ་གང་གི་ཚིག་བླ་དགས་ལགས།
སྨྲས་པ།
འཁོར་བའི་མཐའི་ཚིག་བླ་དགས་སོ།། 
གསོལ་པ།
འཇམ་དཔལ་འཁོར་བའི་མཐའ་ཞེས་བགྱི་བ་གང་གི་ཚིག་བླ་དགས་ལགས།
སྨྲས་པ།
ནམ་མཁའི་ཚིག་བླ་དགས་ཡིན་ནོ།། 
ལྷའི་བུ་འདི་ལྟ་སྟེ།
དཔེར་ན་ནམ་མཁའི་དབྱིངས་ལ་ནི་མཐའ་མ་མེད།
ཆད་པ་མེད།
རིང་བ་མེད།
ཐུང་བ་མེད།
ཟླུམ་པ་མེད།
གྲུ་བཞི་མེད།
ཕྲ་བ་མེད།
སྦོམ་པ་མེད།
ལེབ་ལེབ་པོ་མེད།
དཀར་པོ་མེད།
ནག་པོ་མེད།
དམར་པོ་མེད་དེ།
གཞན་དུ་ན་ནམ་མཁའ་ནམ་མཁའ་ཞེས་མིང་ཙམ་དུ་གྲངས་སུ་འགྲོ་སྟེ་མིང་དེ་ཡང་གསོབ་ཡིན་ནོ།། 
ལྷའི་བུ་དེ་བཞིན་དུ་ཆོས་ཐམས་ཅད་ནི་ནམ་མཁའི་མཐའ་ནམ་མཁའི་འགྲོས།
ནམ་མཁའི་མིང་གི་རང་བཞིན་ནོ།། 
ལྷའི་བུ་འདི་ལྟ་སྟེ།
དཔེར་ན་ནམ་མཁའ་ནི་མི་སྐྱེ།
མི་རྒ།
མི་འཆི།
མི་འབྱུང་།
ཉོན་མི་མོངས།
རྣམ་པར་མི་དཀར།
ཆགས་པ་མེད།
ཞེ་སྡང་བ་མེད།
བཀུར་བ་མེད།
མི་བཀུར་བའང་མེད་དེ།
དེའི་མཐས་ནི་མི་བགྲང་བའི་ཚུལ་གྱིས་ཆོས་ཐམས་ཅད་བགྲང་བར་བྱའོ།། 
ལྷའི་བུ་གདགས་སུ་མེད་པའི་ཕྱིར་ཆོས་ཐམས་ཅད་ནི་འདུ་བ་དང་འབྲལ་བར་བསྟན་ཅིང་གཞག་མི་ནུས་སོ།། 
ལྷའི་བུ་ཆོས་ཐམས་ཅད་ནི་མ་བརྟགས་པ་མ་བཏུལ་བ།
དམ་པ་མ་ཡིན་པ་སྟེ།
ལྷའི་བུ་འདི་ནི་ཆོས་ཐམས་ཅད་ཀྱི་མཉམ་པ་ཉིད།
མི་མཉམ་པ་མ་ཡིན་པ།
དེ་བཞིན་ཉིད་ཕྱིན་ཅི་མ་ལོག་པ་དེ་བཞིན་ཉིད་དོ།། 
སྟོན་པ་འདི་བསྟན་པའི་ཚེ་ལྷའི་བུ་དེ་དག་ཐམས་ཅད་མི་སྐྱེ་བའི་ཆོས་ལ་བཟོད་པ་སྐྱེས་སོ།། 
དེ་དག་མི་སྐྱེ་བའི་ཆོས་ལ་བཟོད་པ་ཐོབ་ནས་ཆོས་ལ་གུས་པས་འཇམ་དཔལ་གཞོན་ནུར་གྱུར་པ་ལ་ལྷའི་མེ་ཏོག་མན་ད་རས་གཏོར་ཏོ།། 
མེ་ཏོག་དེ་དག་གཏོར་མ་ཐག་ཏུ་འཇམ་དཔལ་གཞོན་ནུར་གྱུར་པའི་བྱིན་གྱི་རླབས་ཀྱིས་སྟེང་གི་བར་སྣང་ལ་གནས་མེད་ཅིང་ཡོངས་སུ་མ་བཙུད་བཞིན་དུ་འདུག་པར་གྱུར་ཏོ།། 
དེ་ནས་འཇམ་དཔལ་གཞོན་ནུར་གྱུར་པས་ལྷའི་བུ་འོད་ཟེར་གྱི་རྒྱལ་མཚན་ལ་འདི་སྐད་ཅེས་སྨྲས་སོ།། 
ལྷའི་བུ་དེ་ཇི་སྙམ་དུ་སེམས།
མེ་ཏོག་འདི་དག་གང་ལ་གནས།
གསོལ་པ།
འཇམ་དཔལ་མེ་ཏོག་འདི་དག་ནི་གནས་པ་མ་ལགས་སོ།། 
སྨྲས་པ།
ལྷའི་བུ་དེ་བཞིན་དུ་ཆོས་ཐམས་ཅད་ཀྱང་མི་གནས་པ་སྟེ།
མི་གནས་པར་ནམ་མཁའ་ལ་གནས་ཤིང་ནམ་མཁའ་ལས་ཀྱང་མི་འཕག།
མི་ལྟུང་།
མི་གཡོ།
རབ་ཏུ་མི་གཡོ།
མི་འབུགས་རབ་ཏུ་མི་འབུགས་སོ།། 
དེ་ཅིའི་ཕྱིར་ཞེ་ན།
ཆོས་དེ་དག་ཐམས་ཅད་ནི་ནམ་མཁའ་དང་མཚུངས་པས་དེའི་ཕྱིར་དེ་དག་མི་གཡོ་རབ་ཏུ་མི་གཡོ།
མི་འབུགས་རབ་ཏུ་མི་འབུགས་སོ།། 
དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་འོད་ཟེར་གྱི་རྒྱལ་མཚན་གྱིས་འདི་སྐད་ཅེས་གསོལ་ཏོ།། 
འཇམ་དཔལ་ཁྱོད་ཀྱིས་རྫུ་འཕྲུལ་གྱི་མཐུ་ཆོ་འཕྲུལ་ཐོབ་སྟེ།
ཁྱོད་སེམས་སྐྱེད་པ་གཅིག་གིས་ཕྱོགས་བཅུའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པར་འགྲོ་ཞིང་འོང་བ་ངོ་མཚར་ཏོ།། 
འཇམ་དཔལ་གྱིས་སྨྲས་པ།
ལྷའི་བུ་བདག་ནི་རྫུ་འཕྲུལ་གྱི་མཐུ་ཆོ་འཕྲུལ་ཐོབ་པ་ཡང་མ་ཡིན།། 
སངས་རྒྱས་བཅོམ་ལྡན་འདས་རྣམས་ཀྱི་ཉན་ཐོས་ཀྱང་མ་ཡིན་ནོ།། 
དེ་ཅིའི་ཕྱིར་ཞེ་ན།
དེ་དག་ནི་མ་གཏོགས་ཤིང་ཟད་པ་མེད་པའི་ཕྱིར་རོ།། 
ལྷའི་བུ་བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ནི་རྫུ་འཕྲུལ་གྱི་མཐུའི་ཆོ་འཕྲུལ་ཐོབ་པའོ།། 
དེ་ཅིའི་ཕྱིར་ཞེ་ན།
དེ་ལྟར་ལྷའི་བུ་སངས་རྒྱས་ཐམས་ཅད་དང་།
བྱང་ཆུབ་སེམས་དཔའ་ཐམས་ཅད་དང་།
ཉན་ཐོས་ཐམས་ཅད་དང་།
རང་སངས་རྒྱས་ཐམས་ཅད་ཀྱིས་བསྐལ་པ་གྲངས་མེད་པར་བཙལ་ཀྱང་ཆོས་གང་ཡང་ཐོབ་པར་མ་གྱུར།
མ་ཐོབ་མི་འཐོབ་བོ།། 
བྱིས་པ་ལྟ་བུ་སོ་སོའི་སྐྱེ་བོ་ཐམས་ཅད་ཀྱིས་ནི་ཐོབ་བོ།། 
ཅི་ཐོབ་ཅེ་ན།
བདག་ཐོབ་བོ།། 
སེམས་ཅན་དང་།
སྲོག་དང་།
སྐྱེ་བ་པོ་དང་།
གསོ་བ་པོ་དང་།
གང་ཟག་དང་།
ཤེད་ལས་སྐྱེས་པ་དང་།
ཤེད་བུ་དང་།
ཆད་པ་དང་།
རྟག་པ་དང་།
འདོད་ཆགས་དང་།
ཞེ་སྡང་དང་།
གཏི་མུག་ཐོབ་བོ།། 
གང་སངས་རྒྱས་རྣམས་ཀྱིས་ཆོས་མ་ཐོབ་པ་མ་བསྐྱེད་པ་དེ་སྐྱེད་པར་བྱེད་པས་ན།
ལྷའི་བུ་དེའི་ཕྱིར་བྱིས་པ་ལྟ་བུ་སོ་སོའི་སྐྱེ་བོ་རྣམས་ནི་རྫུ་འཕྲུལ་གྱི་མཐུ་ཐོབ་པ་ཡིན་གྱི་སངས་རྒྱས་རྣམས་མ་ཡིན།
བྱང་ཆུབ་སེམས་དཔའ་རྣམས་མ་ཡིན།
རང་སངས་རྒྱས་རྣམས་མ་ཡིན།
ཉན་ཐོས་རྣམས་མ་ཡིན་ནོ།། 
དེ་ནས་སངས་རྒྱས་བཅོམ་ལྡན་འདས་དེ་དག་སངས་རྒྱས་བགྲོ་བའི་ཆོས་ཀྱི་རྣམ་གྲངས་རྒྱ་ཆེར་བཤད་ནས་བདག་བདག་གི་སངས་རྒྱས་ཀྱི་ཞིང་དུ་གཤེགས་སོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་འདི་སྙམ་དུ་དགོངས་ཏེ།
གང་བདག་གིས་འཇམ་དཔལ་གཞོན་ནུར་གྱུར་པ་སངས་རྒྱས་ཀྱི་ཞིང་འདིར་འོང་བར་ལྟས་ཤིག་བྱའོ་སྙམ་མོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱིན་གྱི་རླབས་སྔ་མ་དེ་བཏང་སྟེ།
ཕྱག་གཡས་པའི་མཐིལ་ནས་འོད་ཟེར་གསེར་གྱི་ཁ་དོག་ལྟ་བུ་ཕྱུང་སྟེ།
འོད་དེ་ཅི་ནས་ཀྱང་འཇམ་དཔལ་གཞོན་ནུར་གྱུར་པའི་ལུས་ལ་ཕོག་ནས་ལན་བདུན་བསྐོར་ཏེ།
འཇམ་དཔལ་གྱི་སྤྱི་བོར་ནུབ་པར་འགྱུར་བ་དེ་ལྟར་བྱིན་གྱིས་བརླབས་སོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ།
ཅིའི་རྒྱུ་ཅིའི་རྐྱེན་གྱིས་ན་འདི་ལྟ་བུའི་སྣང་བ་བསམ་གྱིས་མི་ཁྱབ་པ་བདག་གི་ལུས་ལ་ཕོག་ནས་སྤྱི་བོར་མི་སྣང་བར་གྱུར་སྙམ་པ་ལས།
ཡང་དེ་འདི་སྙམ་དུ་གྱུར་ཏེ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བདག་གཟིགས་པར་བཞེད་དོ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པས་ལྷའི་བུ་འོད་ཟེར་གྱི་རྒྱལ་མཚན་ལ་འདི་སྐད་ཅེས་སྨྲས་སོ།། 
ལྷའི་བུ་དག་ཚུར་ཤེག།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སངས་རྒྱས་ཀྱི་ཞིང་དུ་དེ་བཞིན་གཤེགས་པ་དེ་བལྟ་བ་དང་།
ཕྱག་བྱ་བ་དང་།
བསྙེན་བཀུར་བྱ་བ་དང་།
ཀུན་དུ་ཞུ་བའི་ཕྱིར་འདོང་ངོ།། 
ཟབ་མོ་ཟབ་པའི་ཕྱིར་ཆོས་ཀྱི་སྒོ་སྒྲུབ་པ་དག་ཀྱང་དེ་ནས་འཆད་ཀྱིས་དེ་དག་ཀྱང་མཉན་པར་བྱའོ།། 
དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་འོད་ཟེར་གྱི་རྒྱལ་མཚན་གྱིས་འདི་སྐད་ཅེས་གསོལ་ཏོ།། 
འཇམ་དཔལ་དེའི་དུས་ལ་བབ་པར་མཁྱེན་ན་བཞུད་དོ།། 
དེ་ནས་འཇམ་དཔལ་གཞོན་ནུར་གྱུར་པས་སེམས་བསྐྱེད་པ་གཅིག་གིས་རི་ཁོར་ཡུག་གི་རྩེ་མོ་དེ་ནས་ལྷའི་བུ་དེ་དག་དང་བཅས་ཏེ་མི་སྣང་བར་གྱུར་ནས།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སྤྱན་སྔར་འཁོད་དོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་ཞབས་ལ་འཇམ་དཔལ་གཞོན་ནུར་གྱུར་པས་མགོ་བོས་ཕྱག་འཚལ་ཏེ་ལན་གསུམ་བསྐོར་ནས་ཕྱོགས་གཅིག་ཏུ་འཁོད་དོ།། 
ལྷའི་བུ་དེ་དག་གིས་ཀྱང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇུག་སྲེད་ཀྱི་རྒྱལ་པོའི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་དོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་རིགས་ཀྱི་བུ་དང་།
རིགས་ཀྱི་བུ་མོས་ལེགས་པར་དགེ་བའི་རྩ་བ་བསྐྱེད་པར་བགྱིའོ།། 
ཟབ་མོ་ལ་བཟོད་པ་ལ་ཡང་ཐེ་ཚོམ་མ་མཆིས་པར་བགྱིའོ།། 
དེས་བདག་ཀྱང་སྣོད་དུ་གྱུར་པར་བགྱིའོ།། 
དེ་ཅིའི་སླད་དུ་ཞེ་ན།
བཅོམ་ལྡན་འདས་དེ་ལྟར་གླང་པོ་ཆེན་པོ་དག་གི་ནང་ནས་བདག་སླད་རོལ་དུ་བྱུང་བར་གྱུར་ཏོ།། 
ཆོས་བཤད་པ་དེ་འདྲ་བ་ལས་ཀྱང་སླད་རོལ་དུ་བྱུང་བར་གྱུར་ཏོ།། 
བཅོམ་ལྡན་འདས་སྲིང་མོ་ཐེ་ཚོམ་སེལ་བ་འདི་ནི་སའི་ཕྱོགས་འདི་ལས་གང་དུ་ཡང་མ་གཡོས།
གང་དུ་ཡང་མ་འཕངས་པར་གྱུར་ཏོ།། 
བདག་གིས་མངོན་པར་འཚལ་བ་སྔ་དྲོ་གཅིག་གིས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་གྲངས་མེད་པར་མཆི་ཞིང་སངས་རྒྱས་བཅོམ་ལྡན་འདས་དེ་དག་ལ་ཕྱག་འཚལ་བ་དང་།
གང་དེ་དག་གི་ཆོས་བཤད་པ་དེ་ཡང་འཛིན་ཅིང་སངས་རྒྱས་བཅོམ་ལྡན་འདས་དེ་དག་ལ་ཡོངས་སུ་ཞུ།
ཡོངས་སུ་གསོལ་བར་བགྱིད་ཅིང་།
དེ་བཞིན་གཤེགས་པ་དེ་དག་ཀྱང་བདག་ལ་ཞུས་པའི་ལུང་སྟོན་པར་མཛད་དེ།
བཅོམ་ལྡན་འདས་བདག་ནི་ཆོས་བཤད་པ་གང་དུ་ཡང་བསྐྲད་པའམ།
འཇིག་རྟེན་གྱི་ཁམས་གཞན་དུ་འཕངས་པར་མ་འཚལ་ཏེ།
སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱང་བདག་གི་བསམ་པ་མཁྱེན་ནས་བདག་ཉིད་ལ་ཆོས་འཆད་པར་བསྒོའོ།། 
བཅོམ་ལྡན་འདས་བདག་རི་ཁོར་ཡུག་གི་རྩེ་མོ་དེ་ལ་མཆིས་པའི་ཚེ་ན་ཆོས་ལ་འཚལ་བ་དང་།
ཆོས་ལ་སྐོམ་པ་དང་།
ཆོས་ལ་བཀུར་སྟི་བགྱིད་པ་དང་།
དེ་བཞིན་གཤེགས་པ་ཡང་ཆེར་འཚལ་བར་གྱུར་ཏོ།། 
ཡང་བདག་འདི་སྙམ་དུ་གྱུར་ཏེ།
ཅིའི་རྒྱུ་ཅིའི་རྐྱེན་གྱིས་ན།
བདག་འཁོར་དེ་ནས་རི་ཁོར་ཡུག་གི་རྩེ་མོ་འདིར་འཕངས་ཤིང་སྲིང་མོ་ཐེ་ཚོམ་སེལ་བ་འདི་ནི་མ་འཕངས་པར་གྱུར་སྙམ་པ་ལས་བཅོམ་ལྡན་འདས་ཡང་བདག་འདི་སྙམ་དུ་གྱུར་ཏེ།
དེ་བཞིན་གཤེགས་པ་ནི་ཆོས་རྣམས་ལ་སློབ་དཔོན་གྱིས་འཆབ་པ་ཡང་མི་མཛད།
ཆགས་པའི་སེམས་ཀྱང་མ་མཆིས་ན་དེ་ལ་བདག་ཉིད་ཁོ་རུ་ཆུང་ངུ་བས་སམ།
ཡང་ན་ཆོས་བཤད་པ་འདི་ལ་བདག་སྣོད་དུ་མ་གྱུར་པ་ལྟ་སྟེ།
དེའི་སླད་དུ་བདག་དེར་འཕངས་སོ་སྙམ་བགྱིད་དོ།། 
དེ་ནི་བདག་དེ་བཞིན་གཤེགས་པ་ལ་ཞུ་ན་ཅིའི་སླད་དུ་བདག་འཁོར་འདི་ནས་རི་ཁོར་ཡུག་གི་རྩེ་མོར་འཕངས་ལ།
སྲིང་མོ་འདི་མ་འཕངས་པར་གྱུར་ཅེས་དེ་སྐད་གསོལ་པ་དང་།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
འཇམ་དཔལ་སངས་རྒྱས་བཅོམ་ལྡན་འདས་རྣམས་ཀྱི་ཆོས་བཤད་པ་གང་དུ་ཡང་ཁྱོད་སྣོད་དུ་མ་གྱུར་པ་དེ་ནི་འགའ་ཡང་མེད་མོད་ཀྱི།
འཇམ་དཔལ་སངས་རྒྱས་བཅོམ་ལྡན་འདས་རྣམས་ནི་མཉེས་པར་དཀའ་སྟེ།
དུས་ཐམས་ཅད་དུ་ཕ་རོལ་གྱིས་ཆོས་སྤྱོད་པ་ལ་ལན་གདབ་པར་མི་ནུས་ཏེ།
འཇམ་དཔལ་ཁྱོད་ཐོག་མ་ཁོ་ནར་འཇིག་རྟེན་གྱི་ཁམས་མི་མཇེད་པ་ནས་འབྱུང་བའི་ཚེ་འདི་སྙམ་དུ་གྱུར་ཏེ།
དེ་རིང་ཀུན་དུ་འོད་ཀྱི་འཇིག་རྟེན་གྱི་ཁམས་སུ་སངས་རྒྱས་བཅོམ་ལྡན་འདས་རྣམས་སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་འཆད་ཀྱིས།
བདག་ནི་དེར་སངས་རྒྱས་བཅོམ་ལྡན་འདས་རྣམས་བལྟ་བ་དང་།
ཕྱག་བྱ་བ་དང་།
བསྙེན་བཀུར་བྱ་བ་དང་།
ཆོས་བསྟན་པ་དེ་དག་མཉན་པའི་ཕྱིར་འགྲོའོ་སྙམ་དུ་གྱུར་ཏོ།། 
འཇམ་དཔལ་ཁྱོད་ནི་སྤོབས་པ་ཆེན་པོ་དང་།
དམིགས་པ་ཆེན་པོ་དང་།
རྟོག་པ་ཆེན་པོ་དང་།
ཡོངས་སུ་རྟོག་པ་ཆེན་པོས་སངས་རྒྱས་ཀྱི་ཞིང་དེ་ནས་སོང་སྟེ་སངས་རྒྱས་རྣམས་བལྟའོ།། 
ཆོས་ཀྱང་མཉན་དུ་འགྲོའོ་སྙམ་དུ་སེམས་ཏེ།
འཇམ་དཔལ་ཁྱོད་ནི་ཆགས་པ་གསུམ་གྱིས་ཆགས་ཤིང་སངས་རྒྱས་ཀྱི་ཞིང་དེ་ནས་སངས་རྒྱས་ཀྱི་ཞིང་འདིར་འོངས་སོ།། 
གསུམ་གང་ཞེ་ན།
བདག་ཏུ་དམིགས་པ་དང་།
སངས་རྒྱས་སུ་དམིགས་པ་དང་།
ཆོས་སུ་དམིགས་པའོ།། 
འཇམ་དཔལ་བྱང་ཆུབ་སེམས་དཔའ་དམིགས་པ་ལ་སྤྱོད་ན་མ་ཆགས་པ་ཐོབ་པར་འགྱུར་བ་མེད་དོ།། 
འཇམ་དཔལ་དེ་ཇི་སྙམ་དུ་སེམས།
དེ་བཞིན་གཤེགས་པ་ལ་སུས་ཀྱང་ཤེས་པ་འམ།
མཐོང་བའམ།
དེ་བཞིན་གཤེགས་པ་ལས་གཞན་པའི་ཆོས་གང་ཡང་མཐོང་བར་ནུས་སམ།
འཇམ་དཔལ་གྱིས་གསོལ་པ།
བཅོམ་ལྡན་འདས་ཆོས་རྣམས་ཀྱི་ཆོས་ཉིད་དེ་ལ་ནི་དེ་བཞིན་གཤེགས་པ་ལ་ཡང་བལྟ་བར་མི་བགྱི།
ཆོས་ལ་མ་ལགས།
སེམས་ཅན་ལ་མ་ལགས་སོ།། 
བཅོམ་ལྡན་འདས་གལ་ཏེ་སེམས་ཅན་ཡོངས་སུ་གྲུབ་པར་གྱུར་ཏམ།
དེ་བཞིན་གཤེགས་པ་འབྱུང་བར་གྱུར་ཏམ།
དེ་བཞིན་གཤེགས་པ་གཟུགས་ཀྱི་སྐུ་ལ་བལྟ་བར་བགྱི་ན་ནི་དེ་བཞིན་གཤེགས་པ་ཡང་བལྟ་བར་ནུས།
དེ་བཞིན་གཤེགས་པས་གཞན་ཡང་གཟིགས་པར་འགྱུར་ན་བཅོམ་ལྡན་འདས་གང་གི་སླད་དུ།
ཆོས་ཐམས་ཅད་མ་སྐྱེས་པས་དེའི་སླད་དུ།
གང་དེ་བཞིན་གཤེགས་པར་བལྟ་བ་དེ་ལ་མ་མཆིས་སོ།། 
དེ་བཞིན་གཤེགས་པས་ཀྱང་ཆུང་ཟད་ཀྱང་གཟིགས་པ་མ་མཆིས་སོ།། 
དེ་ཅིའི་སླད་དུ་ཞེ་ན།
བཅོམ་ལྡན་འདས་ཆོས་ཐམས་ཅད་ནི་མཐོང་བར་བགྱིད་པ་མ་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
འཇམ་དཔལ་མིག་དང་རྣ་བ་གང་དང་ལྡན་ན་དེ་བཞིན་གཤེགས་པའི་སྐུ་མཐོང་བ་དང་།
དེ་བཞིན་གཤེགས་པས་བསྟན་པའི་ཆོས་འདུལ་བ་ཐོས་པར་འདོད་པའི་མིག་དང་རྣ་བ་ཆུང་ཟད་ཀྱང་ཡོད་དམ།
དེ་ནས་འཇམ་དཔལ་གཞོན་ནུར་གྱུར་པ་ཅང་མི་སྨྲ་བར་གྱུར་ཏོ།། 
དེ་ནས་བྱང་ཆུབ་སེམས་དཔའི་འཁོར་དེ་ན་བྱང་ཆུབ་སེམས་དཔའ་ཁ་ཅིག་འདི་སྙམ་དུ་གྱུར་ཏེ།
འཇམ་དཔལ་གཞོན་ནུར་གྱུར་པ་འདི་ནི་དེ་བཞིན་གཤེགས་པས་རྨ་བ་རྨས་ན་ཅང་མི་ཟེར་བར་གྱུར་པས་དེ་བཞིན་གཤེགས་པས་རྨས་པའི་ལན་འདེབས་མ་ནུས་སོ་སྙམ་མོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་སེམས་ཀྱིས་བྱང་ཆུབ་སེམས་དཔའ་དེ་དག་གི་སེམས་ཀྱི་རྟོག་པ་ཡོངས་སུ་མཁྱེན་ནས་བྱང་ཆུབ་སེམས་དཔའ་དེ་དག་ལ་བཀའ་སྩལ་པ།
རིགས་ཀྱི་བུ་དག་དེ་ལྟར་མ་སེམས་ཤིག།
ཁྱོད་འཇམ་དཔལ་གཞོན་ནུར་གྱུར་པ་ལ་བརྙས་པའི་འདུ་ཤེས་མ་སྐྱེད་ཅིག།
དེ་ཅིའི་ཕྱིར་ཞེ་ན།
འཇམ་དཔལ་གཞོན་ནུར་གྱུར་པ་ནི་ཟབ་མོ་བཟོད་པ་དང་ལྡན་པ་ཡིན་ཏེ།
གང་དེ་བཞིན་གཤེགས་པས་རྨ་བ་རྨས་པ་དེའང་འཇམ་དཔལ་གཞོན་ནུར་གྱུར་པས་ལན་ཐེབས་པ་ཡིན་ནོ།། 
བྱང་ཆུབ་སེམས་དཔའ་དེ་དག་གིས་གསོལ་པ།
བཅོམ་ལྡན་འདས་རིགས་པ་གང་དང་ཚུལ་གང་གིས་ན་རྨས་པའི་ལན་ཐེབས་པ་ལགས།
བཀའ་སྩལ་པ།
འདི་ལ་རིགས་ཀྱི་བུ་དག་འཇམ་དཔལ་ནི་འདི་སྙམ་དུ་སེམས་ཏེ།
གལ་ཏེ་བདག་གིས་བདག་ལ་མིག་མཆིས་སོ།། 
བདག་ལ་རྣ་བ་མཆིས་སོ་ཞེས་བཤད་ན་ནི་རྟག་པར་ལྟ་བར་འགྱུར།
གལ་ཏེ་བདག་ལ་མིག་མ་མཆིས་སོ།། 
རྣ་བ་མ་མཆིས་ས་ཞེས་བཤད་ན་ནི་ཆད་པར་ལྟ་བར་འགྱུར་ཏེ།
རྟག་པ་དང་ཆད་པར་སྤྱོད་པས་ཆོས་ཉིད་ཤེས་པར་མི་འགྱུར་ཏེ།
ཆོས་ཉིད་གང་ཡིན་པ་དེ་ལ་ནི་ཆད་པ་ཡང་མེད་རྟག་པ་ཡང་མེད་དོ།། 
གང་ན་ཆད་པ་ཡང་མེད་རྟག་པ་ཡང་མེད་པ་དེ་ནི་མི་སྐྱེ་བའོ།། 
གང་མི་སྐྱེ་བ་དེ་ནི་བརྗོད་དུ་མེད་པའོ་ཞེས་དེ་ལྟར་སེམས་ཤིང་འཇམ་དཔལ་གཞོན་ནུར་གྱུར་པས་རྨས་པའི་ལན་བཏབ་པ་འདི་ཡིན་ནོ།། 
སྟོན་པ་འདི་བསྟན་པའི་ཚེ་བྱང་ཆུབ་སེམས་དཔའ་དྲུག་བརྒྱ་མི་སྐྱེ་བའི་ཆོས་ལ་བཟོད་པ་སྐྱེས་སོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
འཇམ་དཔལ་རྒྱུ་འདི་དང་རྐྱེན་འདི་ཡིན་ཏེ་དེའི་ཕྱིར་ཁྱོད་རི་ཁོར་ཡུག་གི་རྩེ་མོར་འཕངས་སོ།། 
འཇམ་དཔལ་གང་ཡང་ཅིའི་སླད་དུ་ཞེ་ན།
སྲིང་མོ་ཐེ་ཚོམ་སེལ་བ་འདི་མ་འཕངས་པར་གྱུར་ཅེས་ཁྱོད་དེ་སྐད་ཟེར་བ་ནི་འཇམ་དཔལ་སྲིང་མོ་འདི་ཟླ་བའི་འོད་ཀུན་དུ་དྲི་མ་མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།
དེ་ནི་སངས་རྒྱས་དག་འདིར་གཤེགས་སམ་མ་གཤེགས་ཞེའམ།
ཆོས་འཆད་དམ་མི་འཆད་ཅིག་སྙམ་དུ་མི་སེམས་ཏེ་འདི་ལ་ནི་སངས་རྒྱས་སུ་འདུ་ཤེས་མེད།
ཆོས་སུ་འདུ་ཤེས་མེད།
དགེ་འདུན་དུ་འདུ་ཤེས་མེད།
བདག་ཏུ་འདུ་ཤེས་མེད།
གཞན་དུ་འདུ་ཤེས་མེད་དེ།
འཇམ་དཔལ་སྲིང་མོ་དེ་ནི་འདུ་ཤེས་དང་ཡིད་ལ་བྱེད་པ་ཐམས་ཅད་དང་བྲལ་བའོ།། 
དེ་ནི་ཏིང་ངེ་འཛིན་དེ་ལ་གནས་ནས་ཕྱོགས་བཅུའི་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་རྣམས་ཀྱི་ཆོས་ཉན་ཏོ།། 
འཛིན་ཏོ།། 
ཐོས་ནས་ཀྱང་གཞན་ལ་སྟོན་པར་བྱེད་མོད་ཀྱི།
འཇམ་དཔལ་སྲིང་མོ་འདི་ནི་ཞིང་ལ་ཞིང་དུ་འདུ་ཤེས་པ་མེད་དོ།། 
སངས་རྒྱས་ལ་སངས་རྒྱས་སུ་འདུ་ཤེས་པ་མེད།
ཆོས་ལ་ཆོས་སུ་འདུ་ཤེས་པ་མེད།
དགེ་འདུན་ལ་དགེ་འདུན་དུ་འདུ་ཤེས་པ་མེད།
བདག་ལ་བདག་ཏུ་འདུ་ཤེས་པ་མེད།
གཞན་ལ་གཞན་དུ་འདུ་ཤེས་པ་མེད་དེ།
འཇམ་དཔལ་འདི་ལྟ་སྟེ།
དཔེར་ན་ཟླ་བའི་དཀྱིལ་འཁོར་ནི་གཞལ་མེད་ཁང་ལས་ཀྱང་མི་གཡོ་ལ་ཀུན་དུ་ཡང་སྣང་བར་བྱེད་དེ།
ཐམས་ཅད་དུ་ཡང་བསྟན་མོད་ཀྱི།
ཟླ་བའི་དཀྱིལ་འཁོར་ནི་གང་ལ་ཡང་ཉེ་བར་མི་བྱེད།
འདི་ལ་འོད་སྣང་བར་བྱའོ།། 
འདི་ལ་འོད་མི་སྣང་བར་བྱའོ་ཞེས་རྟོག་པ་ཡང་མེད་དོ།། 
འཇམ་དཔལ་དེ་བཞིན་དུ་སྲིང་མོ་དེ་ཏིང་ངེ་འཛིན་འདི་ལ་གནས་ན་འཇིག་རྟེན་གྱི་ཁམས་མཐའ་ཡས་མུ་མེད་པར་སེམས་ཅན་དཔག་ཏུ་མེད་པ་རྣམས་ལ་སྣང་བར་བྱེད།
སངས་རྒྱས་ཀྱི་ཞིང་དཔག་ཏུ་མེད་པར་སྟོན་པར་བྱེད།
རྣམ་པར་རྟོག་པ་མེད།
སེམས་ཅན་ཐམས་ཅད་ལ་སེམས་མཉམ་པར་བྱེད་ཅིང་སེམས་ཅན་ཐམས་ཅད་ལ་ཆོས་སྟོན་ཏོ།། 
འཇམ་དཔལ་ངས་ནི་བསྐལ་པའམ།
བསྐལ་པའི་ལྷག་མ་ལུས་ཀྱི་བར་དུ་སྲིང་མོ་འདིའི་ཡོན་ཏན་བརྗོད་ཀྱང་ཡོན་ཏན་ཟད་པར་མི་འགྱུར་ཏེ།
འཇམ་དཔལ་དེ་ལྟར་སྲིང་མོ་འདི་ནི་ཡོན་ཏན་བསམ་གྱིས་མི་ཁྱབ་པ་དང་ལྡན་ནོ།། 
འཇམ་དཔལ་གྱིས་གསོལ་པ།
བཅོམ་ལྡན་འདས་སངས་རྒྱས་ཀྱི་ཞིང་འདི་ན་གང་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་དག་མཆིས་ན་ཅི་ལགས།
སངས་རྒྱས་བཅོམ་ལྡན་འདས་དེ་དག་ཚོགས་པའི་ཚེ་བྱང་ཆུབ་སེམས་དཔའ་དེ་དག་ཀྱང་བདག་བཞིན་དུ་འཇིག་རྟེན་གྱི་ཁམས་གཞན་དུ་འཕངས་པར་གྱུར་ཏམ།
བཅོམ་ལྡན་འདས་ཀྱིས་བཀའ་སྩལ་པ།
འཇམ་དཔལ་དེ་སྐད་མ་ཟེར་ཅིག།
དེ་བཞིན་གཤེགས་པའི་ཡེ་ཤེས་ལ་མ་རྟོག་ཤིག།
དེ་བཞིན་གཤེགས་པས་རྣམ་པར་སྤྲུལ་པ་ལ་མ་རྟོག་ཤིག།
དེ་བཞིན་གཤེགས་པའི་བྱིན་གྱི་རླབས་ལ་མ་རྟོག་ཤིག།
དེ་ཅིའི་ཕྱིར་ཞེ་ན།
འཇམ་དཔལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་སངས་རྒྱས་བཅོམ་ལྡན་འདས་རྣམས་ཚོགས་པས་འདི་ལྟ་སྟེ།
དཔེར་ན་བུ་རམ་ཤིང་གི་ཚལ་ལམ།
འདམ་བུའི་ཚལ་ལམ།
སྨྱིག་མའི་ཚལ་བཞིན་དུ་དེ་འདྲ་བར་མང་བའི་དེ་བཞིན་གཤེགས་པ་རྣམས་ཀྱིས་ཡོངས་སུ་ཁྱབ་པར་གྱུར་ཀྱང་།
གང་སངས་རྒྱས་ཀྱི་ཞིང་འདི་ན་བྱང་ཆུབ་སེམས་དཔའ་དག་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
མི་དང་མི་མ་ཡིན་པ་གནས་པ་དེ་དག་ཐམས་ཅད་ཀྱིས་ཀྱང་ཐམས་ཅད་དུ་ཐམས་ཅད་དེ་བཞིན་གཤེགས་པ་གཞན་ཅིག་ཀྱང་མ་མཐོང་སྟེ་ང་གཅིག་པུ་གཉིས་སུ་མེད་པར་མཐོང་ངོ།། 
དེ་དག་གི་ཆོས་བཤད་པ་ཡང་མ་ཐོས་ཏེ་ང་གཅིག་པུའི་ཐོས་སོ།། 
འཇམ་དཔལ་དེ་བཞིན་གཤེགས་པའི་བྱིན་གྱི་རླབས་དང་།
དེ་བཞིན་གཤེགས་པའི་ཆོ་འཕྲུལ་དང་།
དེ་བཞིན་གཤེགས་པའི་རྣམ་པར་འཕྲུལ་པ་དང་།
དེ་བཞིན་གཤེགས་པའི་སྐུ་ཕྲ་བ་ལ་ལྟོས།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་བཞིན་གཤེགས་པའི་སྐུས་ཡོངས་སུ་གང་ཡང་།
བྱང་ཆུབ་སེམས་དཔའ་དེ་དག་གི་ལྷའི་མིག་གིས་ཀྱང་དེ་བཞིན་གཤེགས་པ་གཅིག་ཀྱང་མ་མཐོང་ན་སེམས་ཅན་གཞན་གྱིས་མཐོང་བར་འགྱུར་བ་ལྟ་ཅི་སྨོས་ཏེ་དེ་ནི་གནས་མེད་དོ།། 
འཇམ་དཔལ་བྱང་ཆུབ་སེམས་དཔའ་དེ་དག་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
མི་དང་མི་མ་ཡིན་པ་དེ་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་ཤིང་རྒྱུ་བ་དང་།
འཆག་པ་དང་།
འགྲོ་བ་དང་།
འགྲེང་བ་དང་།
འདུག་པ་དང་།
ཉལ་བ་དག་ཇི་ལྟར་སེམས་པ་བཞིན་དུ་སྤྱོད་པ་དེ་དག་ལ་དེ་བཞིན་གཤེགས་པའི་སྐུ་དེ་ལྟར་མང་བ་སྒྲིབ་པར་མི་བྱེད།
ཐོགས་པར་མི་བྱེད་པ་ལ་ལྟོས།
འཇམ་དཔལ་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ།
དེ་བཞིན་གཤེགས་པ་ནི་ཆོས་ཀྱི་སྐུ་ཡིན་གྱི་གཟུགས་ཡོངས་སུ་གྲུབ་པའི་སྐུ་མ་ཡིན་ནོ།། 
འཇམ་དཔལ་དེ་བཞིན་གཤེགས་པའི་སྐུ་ནི་ཟག་པ་མེད་པ་སྟེ།
ནམ་མཁའ་དང་འདྲ་བ།
མ་སྐྱེས་པ།
མ་བྱུང་བ།
མ་མཐོང་བ།
མ་ཐོས་པ།
རྣམ་པར་མ་ཤེས་པའོ།། 
འཇམ་དཔལ་འདི་ལྟ་སྟེ།
དཔེར་ན་ནམ་མཁའ་ནི་ཟག་པ་མེད་པ།
གཏོགས་པ་མེད་པ།
གཟུགས་མེད་པ།
བསྟན་དུ་མེད་པ།
ཐོགས་པ་མེད་པ།
རྣམ་པར་མི་དམིགས་པ་སྟེ།
ནམ་མཁའ་ནི་སུས་ཀྱང་བལྟ་མི་ནུས་སོ།། 
ཡང་ནམ་མཁའ་ནི་སྤྱན་ལྔས་མཐོང་བར་མི་འགྱུར་རོ།། 
སྤྱན་ལྔ་གང་ཞེ་ན།
འདི་ལྟ་སྟེ།
ཤའི་སྤྱན་དང་།
ལྷའི་སྤྱན་དང་།
ཤེས་རབ་ཀྱི་སྤྱན་དང་།
ཆོས་ཀྱི་སྤྱན་དང་།
སངས་རྒྱས་ཀྱི་སྤྱན་ཏེ།
གཞན་དུ་ན་ནམ་མཁའ་ནམ་མཁའ་ཞེས་གྲངས་སུ་འགྲོ་བར་ཟད་དོ།། 
འཇམ་དཔལ་དེ་བཞིན་དུ་དེ་བཞིན་གཤེགས་པའི་སྐུ་ཡང་ཟག་པ་མེད་པ།
གཏོགས་པ་མེད་པ།
གཟུགས་མེད་པ།
བསྟན་དུ་མེད་པ།
ཐོགས་པ་མེད་པ།
དམིགས་སུ་མེད་པ་སྟེ།
དེ་བཞིན་གཤེགས་པའི་སྐུ་ནི་སུས་ཀྱང་མཐོང་བར་མི་ནུས་སོ།། 
ཡང་དེ་བཞིན་གཤེགས་པའི་སྐུ་ནི་སུས་ཀྱང་མ་མཐོང་ངོ།། 
དེ་བཞིན་གཤེགས་པའི་སྐུ་ནི་ཤའི་སྤྱན་ནས་སངས་རྒྱས་ཀྱི་སྤྱན་གྱི་བར་དུ་སྤྱན་ལྔ་ལ་སྣང་བར་མི་འགྱུར་གྱི།
གཞན་དུ་ན་དེ་བཞིན་གཤེགས་པ་དེ་བཞིན་གཤེགས་པ་ཞེས་མིང་ཙམ་གྱི་གྲངས་སུ་འགྲོ་སྟེ་མིང་དེ་ཡང་གསོབ་བོ།། 
འཇམ་དཔལ་དེ་བཞིན་གཤེགས་པའི་ཆོ་འཕྲུལ་ལ་ལ་ལྟོས།
དེ་བཞིན་གཤེགས་པ་དག་ནི་ནམ་མཁའ་དང་འདྲ་སྟེ།
དེ་དག་གཟུགས་ཀྱི་སྐུའི་ཁ་དོག་ཡོངས་སུ་རྫོགས་པ་ཡང་སྟོན་ཏོ།། 
སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ཡང་ལྡན་ནོ།། 
འཇམ་དཔལ་གང་ཡང་དེ་བཞིན་གཤེགས་པ་དེ་དག་ཁྱོད་ཀྱི་མིག་གིས་མཐོང་བར་མ་གྱུར་པ་དེ་དག་ཐམས་ཅད་ནི།
དེ་བཞིན་གཤེགས་པ་དེ་དག་གི་བྱིན་གྱི་རླབས་དང་མཐུས་དེ་ལྟར་གྱུར་ཏོ།། 
དེ་ཅིའི་ཕྱིར་ཞེ་ན།
དེ་ལྟར་འཇམ་དཔལ་གཞོན་ནུ་ཁྱོད་ཡིན་ཏེ་ཁྱོད་ལས་བརྩམས་ནས་ཆོས་ཟབ་མོ་བསྟན་པར་འགྱུར་རོ།། 
དེ་ནས་སངས་རྒྱས་ཀྱི་ཞིང་དེ་ན་གནས་པའི་བྱང་ཆུབ་སེམས་དཔའ་དེ་དག་ཐམས་ཅད་ཀྱིས་མགྲིན་གཅིག་ཏུ་ངོ་མཚར་ཆེ་བའི་སྒྲ་ཕྱུང་ནས་ངོ་མཚར་ཏོ།། 
ངོ་མཚར་ཏོ།། 
དེ་བཞིན་གཤེགས་པ་དག་ནི་དེ་ལྟར་རྫུ་འཕྲུལ་ཆེ།
མཐུ་ཆེ་སྟེ།
དེ་ལྟར་དེ་བཞིན་གཤེགས་པ་དག་མང་ཡང་བདག་ཅག་གིས་དེ་བཞིན་གཤེགས་པ་གཅིག་ཀྱང་མ་མཐོང་སྟེ།
འདིར་སུ་ཞིག་གཤེགས།
སུ་ཞིག་བཞུད།
སུ་ཞིག་འཆང་།
སུ་ཞིག་འཆད་ཅེས་མཚན་མ་ཙམ་ཡང་མ་འཚལ་ཏེ།
འདི་ན་དེ་བཞིན་གཤེགས་པ་གཅིག་པུ་འཆད་པར་མཐོང་ངོ།། 
བཅོམ་ལྡན་འདས་གལ་ཏེ་ཡེ་ཤེས་ཆེན་པོ་འདི་འདྲ་བའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་ཅན་རེ་རེའི་ཕྱིར་བསྐལ་པ་གང་གཱའི་ཀླུང་གི་བྱེ་མ་སྙེད་དུ་སེམས་ཅན་དམྱལ་བ་ཆེན་པོར་བསྒྲལ་ཀྱང་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་བཟོད་པར་བགྱིའོ།། 
ཡེ་ཤེས་ཆེན་པོ་དེ་འདྲ་བ་ཡོངས་སུ་དོར་བར་ནི་མི་བགྱིའོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་སྲིང་མོ་འདིས་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན་སྲིང་མོ་དེ་འདི་འདྲ་བར་ཞི་བ་དང་དམ་པའི་ཏིང་ངེ་འཛིན་ལ་མཉམ་པར་བཞག་པ་ཐོབ་པར་གྱུར།
བཅོམ་ལྡན་འདས་ཀྱིས་བཀའ་སྩལ་པ།
སངས་རྒྱས་བཅོམ་ལྡན་འདས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་བསྐལ་པ་དཔག་ཏུ་མེད་པས་བསྐྱེད་པ་སྟེ།
རྟག་པར་སྐྱེས་པ།
ཚད་མེད་པར་སྐྱེས་པ།
སྦྱིན་པ་དང་།
ཚུལ་ཁྲིམས་དང་།
བཟོད་པ་དང་།
བརྩོན་འགྲུས་དང་།
བསམ་གཏན་དང་།
ཤེས་རབ་ལས་སྐྱེས་པ་ནི་སངས་རྒྱས་བཅོམ་ལྡན་འདས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ཏེ།
འཇམ་དཔལ་སྲིང་མོ་འདི་ནི་ཡུན་རིང་པོ་ནས་སྤྱད་པ།
སྔོན་གྱི་རྒྱལ་བ་ལ་བྱ་བ་བྱས་པ།
དགེ་བའི་རྩ་བ་བསྐྱེད་པ་སྟེ་སྲིང་མོ་འདི་ནི་སངས་རྒྱས་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མ་ལ་བསྙེན་བཀུར་བྱས་པ་ཡིན་མོད་ཀྱི།
འཇམ་དཔལ་ཁྱོད་ཀྱིས་འདི་ཏིང་ངེ་འཛིན་ལས་སློང་ལ་ཡུན་ཇི་སྲིད་ནས་སྤྱོད་ཅེས་དྲིས་ཤིག་དང་།
སྲིང་མོ་འདི་ཉིད་ཁྱོད་ལ་སྟོན་པར་འགྱུར་རོ།།།། 
བམ་པོ་གསུམ་པ་སྟེ་ཐ་མ།
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་སློང་བར་འདོད་ནས་སེ་གོལ་གྱི་སྒྲ་ཐ་མལ་པ་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ།། 
དེ་ནས་འཇམ་དཔལ་གཞོན་ནུར་གྱུར་པས་སེ་གོལ་ཇི་ལྟ་བུས་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པའི་སྒྲ་ཐོས་པར་འགྱུར་བ་དེ་འདྲ་བའི་སེ་གོལ་གྱི་སྒྲ་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ།། 
དེ་ནས་འཇམ་དཔལ་གཞོན་ནུར་གྱུར་པས་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་པ་ཇི་ལྟ་བུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལྷ་དང་མིའི་སིལ་སྙན་ཐམས་ཅད་མ་དཀྲོལ་བར་སྒྲ་འབྱུང་བ་དེ་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་ཏེ།
བདག་ཉིད་ཀྱང་སིལ་སྙན་བྱེ་བ་ཁྲག་ཁྲིག་བརྒྱ་སྟོང་སྤྲུལ་ནས་ཡིད་དུ་འོང་བ་ཆགས་པར་བྱེད་པ་རྣར་འོང་བའི་སྒྲ་འབྱིན་ཏོ།། 
ཡང་དེའི་ཚེ་ན་སིལ་སྙན་གྱི་སྒྲ་གང་གིས་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ཀུན་ཏུ་གྲགས་པར་འགྱུར་བའི་སྒྲ་ཤིན་ཏུ་ཆེན་པོ་བྱུང་བར་གྱུར་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་ཏེ།
ཡང་དེའི་ཚེ་གང་ཕྱོགས་བཅུ་ན་སངས་རྒྱས་བཅོམ་ལྡན་འདས་བཞུགས་པ་འཚོ་བ་གཞེས་པ་དེ་དག་ལ་བདག་གི་གཡོག་གིས་ཞུས་པ།
བཅོམ་ལྡན་འདས་ཅིའི་རྒྱུ་ཅིའི་རྐྱེན་གྱིས་ན་སིལ་སྙན་གྱི་སྒྲ་དབྱངས་བཅོམ་ལྡན་འདས་སྔོན་མ་ཐོས་པའི་སྒྲ་གདའ་བ་འདི་འཇིག་རྟེན་དུ་བྱུང་བར་གྱུར།
དེ་སྐད་ཅེས་གསོལ་པ་དང་།
དེ་བཞིན་གཤེགས་པ་དེ་དག་གིས་བདག་གི་གཡོག་ལ་འདི་སྐད་ཅེས་བཀའ་སྩལ་ཏོ།། 
འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བ་ཞིག་ཡོད་དེ།
དེ་ན་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ཞེས་བྱ་བ་བཞུགས་འཚོ་གཞེས་ཏེ།
དེའི་སངས་རྒྱས་ཀྱི་ཞིང་ན་སྲིང་མོ་ཐེ་ཚོམ་སེལ་བ་ཞེས་བྱ་བ་དེ་བཞིན་གཤེགས་པ་དེའི་གཡས་ཕྱོགས་ན་ཟླ་བའི་འོད་ཀུན་ཏུ་དྲི་མ་མེད་པར་སྣང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།
དེ་ན་འཇམ་དཔལ་གཞོན་ནུར་གྱུར་པ་ཞེས་བྱ་བ་གོ་ཆ་བསམ་གྱིས་མི་ཁྱབ་པ་བགོས་པ་ཕྱིར་མི་ལྡོག་པའི་བྱང་ཆུབ་སེམས་དཔའ་ཞིག་ཡོད་དེ།
སྲིང་མོ་དེ་ཏིང་ངེ་འཛིན་དེ་ལས་སློང་བར་འདོད་ནས་རིགས་ཀྱི་བུ་འཇམ་དཔལ་གཞོན་ནུར་གྱུར་པ་དེས་ལྷ་དང་མིའི་སིལ་སྙན་གྱི་སྒྲ་ཕྱུང་སྟེ།
དེའི་བྱིན་གྱི་རླབས་ཀྱིས་སིལ་སྙན་འདི་དག་མ་དཀྲོལ་བར་སྒྲ་འབྱིན་ཅིང་འདི་ལྟ་སྟེ།
སྲིང་མོ་འདི་ཏིང་ངེ་འཛིན་དེ་ལས་བསླང་བའི་ཕྱིར་དེས་སིལ་སྙན་བྱེ་བ་ཁྲག་ཁྲིག་བརྒྱ་སྟོང་དག་སྤྲུལ་ཏེ།
རིགས་ཀྱི་བུ་དེ་དག་ཀྱང་མ་དཀྲོལ་བར་སྒྲ་འབྱུང་མོད་ཀྱི།
སྲིང་མོ་དེ་ཏིང་ངེ་འཛིན་དེ་ལས་བསླང་བར་མ་ནུས་སོ།། 
རིགས་ཀྱི་བུ་རྒྱུ་དེ་དང་རྐྱེན་དེའི་ཕྱིར་སིལ་སྙན་གྱི་སྒྲ་ཆེན་པོ་འཇིག་རྟེན་དུ་བྱུང་ངོ།། 
དེ་སྐད་ཅེས་བཀའ་སྩལ་པ་དང་།
སངས་རྒྱས་བཅོམ་ལྡན་འདས་དེ་དག་ལ་གཡོག་དེ་དག་གིས་འདི་སྐད་ཅེས་གསོལ་ཏོ།། 
བཅོམ་ལྡན་འདས་སྲིང་མོ་དེ་འདི་འདྲ་བའི་ཏིང་ངེ་འཛིན་ཞི་བ་ཐོབ་ཅིང་འདི་འདྲ་བའི་སིལ་སྙན་གྱི་སྒྲས་ཀྱང་མི་ལྡང་བ་ངོ་མཚར་ཏོ།། 
བཀའ་སྩལ་པ།
རིགས་ཀྱི་བུ་དེ་བཞིན་ཏེ།
སྲིང་མོ་འདི་ནི་ཏིང་ངེ་འཛིན་བསམ་གྱིས་མི་ཁྱབ་པ་ཐོབ་པའོ།། 
དེ་ནས་གཏམ་འདི་བརྗོད་པའི་ཚེ་ཕྱོགས་བཅུ་ནས་སེམས་ཅན་གྲངས་མེད་ཚད་མེད་པ་དག་བླ་ན་མེད་པའི་བྱང་ཆུབ་ཏུ་ཞུགས་པར་གྱུར་ཏེ།
སྲིང་མོ་དེ་ཇི་ལྟ་བ་བཞིན་དུ་བདག་ཅག་ཀྱང་དེ་དང་འདྲ་བའི་ཏིང་ངེ་འཛིན་ཞི་བ་ཐོབ་པར་གྱུར་ཅིག།
འཇམ་དཔལ་གཞོན་ནུར་གྱུར་པ་ཇི་ལྟ་བ་བཞིན་དུ་བདག་ཅག་ཀྱང་དེ་འདྲ་བའི་རྣམ་པར་སྤྲུལ་པ་ཐོབ་པར་གྱུར་ཅིག་ཅེས་དེ་སྐད་ཀྱི་ཚིག་སྨྲས་སོ།། 
དེ་ནས་ཡང་འཇམ་དཔལ་གཞོན་ནུར་གྱུར་པས་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱེད་པ་ཇི་ལྟ་བུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རི་རབ་ལྷུན་པོའི་རིའི་རྒྱལ་པོ་དང་།
གངས་ཀྱི་རི་དང་།
རི་བཏང་བཟུང་དང་།
རི་བཏང་བཟུང་ཆེན་པོ་དང་།
རི་ཁོར་ཡུག་དང་།
ཁོར་ཡུག་ཆེན་པོ་དང་།
གཞན་ཡང་རི་རབ་འབྲིང་ཐ་མ་དེ་དག་ཐམས་ཅད་གཅིག་ལ་གཅིག་འདུས་ཤིང་གཅིག་ལ་གཅིག་ཐུག་པ་དང་།
གཅིག་ལ་གཅིག་འཐབ་པ་འདི་ལྟ་སྟེ།
སྐྱེས་བུ་སྟོབས་པོ་ཆེ་སྟོབས་པོ་ཆེའི་ཟླ་བོ་ལ་མཐུའི་ཤུགས་ཐམས་ཅད་ཀྱིས་ཐལ་མོ་རྡོབ་པར་བྱེད་པ་དེ་བཞིན་དུ་རི་ཆེན་པོ་དང་།
རི་ཁོར་ཡུག་ཆེན་པོ་དེ་དག་གཅིག་ལ་གཅིག་འདུས་ནས་རིའི་རྒྱལ་པོ་དེ་དག་འཇིགས་པའི་སྒྲའི་དབྱངས་ཀྱིས་བ་སྤུ་ཟིང་ཞེས་བྱེད་པར་གྱུར་པ་དེ་འདྲ་བའི་སྒྲས་འཇིག་རྟེན་གྱི་ཁམས་མཐའ་ཡས་མུ་མེད་པར་གྲགས་པར་འགྱུར་བ་དེ་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུས་བྱས་ཀྱང་སྲིང་མོ་དེ་ཏིང་ངེ་འཛིན་དེ་ལས་བསླང་མ་ནུས་སོ།། 
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལག་པ་གཉིས་ཀྱིས་མ་རེག་ལ།
བྱིན་གྱི་རླབས་ཀྱིས་ལག་པ་གཉིས་བཟུང་སྟེ་བསླང་བར་འདོད་ནས་དེ་དེ་ལྟར་བསྐྱོད་པ་དང་།
འོག་གི་ཕྱོགས་ཀྱིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་གཡོས།
རབ་ཏུ་གཡོས།
ཀུན་ཏུ་རབ་ཏུ་གཡོས་ཀྱང་སྲིང་མོ་དེ་བསླང་བར་མ་ནུས་ཏེ།
ཆུང་ངུ་ན་སྐྲའི་རྩེ་མོའི་ཆ་ཤས་ཙམ་ཡང་གཡོ་བར་མ་ནུས།
འགུལ་བར་མ་ནུས་སོ།། 
ཏིང་ངེ་འཛིན་དེ་ལས་བསླང་བར་ཡང་མ་ནུས་ནས།
དེ་ཡང་ཤིན་ཏུ་ཤུགས་ཐམས་ཅད་ཀྱིས་གདེག་གོ་སྙམ་ནས་ཤུགས་ཕྱུང་སྟེ་བཏེག་པ་དང་།
སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་རྣམས་གྱེན་དུ་འཕངས་ཀྱང་ཏིང་ངེ་འཛིན་དེ་ལས་མ་ལངས་སོ།། 
དེ་ནས་འཇམ་དཔལ་གཞོན་ནུར་གྱུར་པས་ས་གང་གི་ཕྱོགས་ན་སྲིང་མོ་དེ་མཉམ་པར་གཞོག་པས་དེའི་ཕྱོགས་ཁོ་ར་ཁོར་ཡུག་ཏུ་དྲངས་ཏེ་ལག་པ་གཡས་པ་ལ་གཞོག་གོ།། 
ལག་པ་གཡས་པར་བཞག་ནས་ཚངས་པའི་འཇིག་རྟེན་གྱི་བར་དུ་འཕངས་ཀྱང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ།། 
ཚངས་པའི་འཇིག་རྟེན་ནས་སླར་ཡང་ས་ལ་བཞག་ཀྱང་མ་ལངས་སོ།། 
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལག་པ་གཡས་པར་བཞག་ནས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དུ་སོང་ཞིང་སིལ་སྙན་གྱི་སྒྲ་དེ་དག་དང་རིའི་སྒྲ་དབྱངས་དེ་དག་འབྱིན་ཅིང་མེ་ཏོག་གི་ཆར་འབེབས་བཞིན་དུ་སོང་ཡང་སྲིང་མོ་དེ་ཏིང་ངེ་འཛིན་དེ་ལས་མ་ལངས་སོ།། 
དེ་བཞིན་དུ་ལྷོ་ཕྱོགས་དང་།
ནུབ་ཕྱོགས་དང་།
བྱང་ཕྱོགས་དང་།
ཕྱོགས་བཅུའི་འཇིག་རྟེན་ཀུན་ཏུ་སྲིང་མོ་དེ་ཁྱེར་ཏེ་སོང་ནས་ས་ཕྱོགས་དེ་ཉིད་དུ་བཞག་སྟེ་ཐལ་མོ་སྦྱར་ནས།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་རྣམས་ཀྱི་སྤྱོད་པ་ནི་ངོ་མཚར་ཏེ་སེམས་ཅན་ཐམས་ཅད་ཀྱིས་ཀྱང་འཚལ་བའམ།
སེམས་པར་སླ་བ་མ་ལགས་སོ།། 
བཅོམ་ལྡན་འདས་གལ་ཏེ་བདག་གིས་སེམས་མ་མཆིས་པའི་དངོས་པོ་དག་སྨྲར་སྩལ་ནའང་སྨྲ་བར་འགྱུར་ན་སྲིང་མོ་འདི་ལ་འདི་འདྲ་བའི་སྒྲ་རྫུ་འཕྲུལ་དང་།
རྣམ་པར་འཕྲུལ་པ་དང་།
ཆོ་འཕྲུལ་གྱི་སྒྲས་བསླང་བར་མ་ནུས་ཏེ།
བཅོམ་ལྡན་འདས་སྲིང་མོ་འདི་དང་གང་སུའང་དེ་ལས་གཞན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཞུགས་པ་དང་།
གང་འཇུག་པ་དང་།
གང་དེ་འདྲ་བའི་ཡེ་ཤེས་ཆེན་པོ་བསྒྲུབ་པར་བགྱིད་པ་དེ་ལ་ཕྱག་འཚལ་ལོ།། 
དེ་ཅིའི་སླད་དུ་ཞེ་ན།
གང་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་འདི་ནི་འདུལ་བ་ཆེན་པོའི་སྤྱོད་པ་ལགས་སོ།། 
སྲིང་མོ་དེ་ཏིང་ངེ་འཛིན་དེ་ལས་བསླང་བའི་ཕྱིར་འཇམ་དཔལ་གཞོན་ནུར་གྱུར་པས་ཕྱོགས་བཅུ་ཐམས་ཅད་དུ་སློང་བར་བགྱིད་པའི་ཚེ་སེམས་ཅན་དཔག་ཏུ་མེད་པ་བྱང་ཆུབ་ཏུ་ཡོངས་སུ་སྨིན་པར་བྱས་སོ།། 
སེམས་ཅན་དཔག་ཏུ་མེད་པ་དག་གི་དགེ་བའི་རྩ་བ་ཡོངས་སུ་གྲུབ་པར་གྱུར་ཏོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
དེ་བཞིན་ནོ།། 
འཇམ་དཔལ་ཇི་སྐད་སྨྲས་པ་དེ་བཞིན་ཏེ།
བྱང་ཆུབ་སེམས་དཔའ་རྣམས་ཀྱི་གོ་ཆ་ནི་བསམ་གྱིས་མི་ཁྱབ་སྟེ།
ཉན་ཐོས་དང་།
རང་སངས་རྒྱས་རྣམས་ཀྱིས་ཀྱང་བདེ་བར་ཤེས་པར་མི་ནུས་ན་སེམས་ཅན་གཞན་གྱིས་ལྟ་ཅི་སྨོས་ཏེ།
འཇམ་དཔལ་འདི་ལྟ་སྟེ།
དཔེར་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྔའི་ཁ་ཡ་གཅིག་ཏུ་གྱུར།
ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་ཀྱང་རྔའི་ཁ་ཡ་གཅིག་ཏུ་གྱུར་ཏེ་ཡོངས་སུ་བརྟག་པ་བཟུང་ན།
འཇམ་དཔལ་དེ་འདྲ་བའི་རྔ་ཆེན་པོར་གྱུར་ན་དེ་ནི་སྐྱེས་བུ་དེ་འདྲ་བར་སྟོབས་ཆེ་ཞིང་།
དེ་འདྲ་བར་མཐུ་ཆེ་བ་དེ་ལྟ་བུའི་ལུས་དང་ལྡན་པས་སྟོང་གཅིག་གི་འཇིག་རྟེན་གྱི་ཁམས་དང་མཉམ་པའི་དབྱུག་གུ་ཐོགས་ཏེ།
སྲིང་མོ་དེའི་མདུན་དུ་བསྐལ་པའམ།
བསྐལ་པའི་ལྷག་མ་ལུས་ཀྱི་བར་དུ་རྔ་ཆེན་པོ་དེ་བརྡུངས་སུ་ཟིན་ཀྱང་སྒྲ་དེ་སྲིང་མོ་དེའི་རྣར་གྲག་པར་མི་འགྱུར་ན་ཏིང་ངེ་འཛིན་ལས་བསླང་བར་ལྟ་ཅི་སྨོས་ཏེ།
དེ་ནི་གནས་མེད་དེ་སྲིང་མོ་དེ་ནི་དེ་འདྲ་བའི་ཏིང་ངེ་འཛིན་ཞི་བ་ཐོབ་བོ།། 
འཇམ་དཔལ་གྱིས་གསོལ་པ།
བཅོམ་ལྡན་འདས་སྲིང་མོ་འདི་ཏིང་ངེ་འཛིན་འདི་ལས་སློང་བར་སུ་ཞིག་གིས་ནུས།
བཀའ་སྩལ་པ།
འཇམ་དཔལ་དེ་བཞིན་གཤེགས་པའམ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མ་གཏོགས་པར་གཞན་སྲིང་མོ་འདི་ཏིང་ངེ་འཛིན་འདི་ལས་སློང་བར་ནུས་པ་མེད་དོ།། 
དེ་ནས་རིགས་ཀྱི་བུ་དེའི་མིང་བརྗོད་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་རྣམ་པ་དྲུག་ཏུ་གཡོས་སོ།། 
དེ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོའི་གཡོག་བྱང་ཆུབ་སེམས་དཔའ་རབ་ཏུ་དགའ་བའི་རྒྱལ་པོ་ཞེས་བྱ་བ་དེས་དེ་བཞིན་གཤེགས་པ་དེ་ལ་ཞུས་པ།
བཅོམ་ལྡན་འདས་ཅིའི་རྒྱུ་ཅིའི་རྐྱེན་གྱིས་ན་འཇིག་རྟེན་ན་ས་ཆེན་པོ་འདི་གཡོ་བར་གྱུར།
བཀའ་སྩལ་པ།
རིགས་ཀྱི་བུ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་མིང་བརྗོད་མ་ཐག་ཏུ་ངེས་པར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཡོ་བར་འགྱུར་ཏེ།
འཇིག་རྟེན་གྱི་ཁམས་གཞན་ན་ཡང་གང་ན་དེ་བཞིན་གཤེགས་པ་དག་རིགས་ཀྱི་བུ་དེའི་མིང་བརྗོད་པར་གྱུར་པ་དེའི་ཚེ་བརྗོད་མ་ཐག་ཏུ་ས་ཆེན་པོ་རྣམ་པ་དྲུག་ཏུ་གཡོའོ།། 
དེ་ནས་འཁོར་དེ་ན་བྱང་ཆུབ་སེམས་དཔའ་དེ་དག་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཐོང་བར་སྐོམ།
འཇམ་དཔལ་གཞོན་ནུར་གྱུར་པ་ཡང་བྱང་ཆུབ་སེམས་དཔའ་དེ་མཐོང་བར་འདོད་དོ།། 
དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་དེ་དག་ཡོངས་སུ་སྐོམ་པར་ཡང་ཤེས།
བདག་ཀྱང་མཐོང་བ་དང་།
སྲིང་མོ་དེ་ཏིང་ངེ་འཛིན་དེ་ལས་བསླང་བའི་ཕྱིར་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཅི་ནས་ཀྱང་བདག་གིས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཐོང་བར་འགྱུར་བ་དེ་འདྲ་བའི་རྫུ་འཕྲུལ་གྱི་མཐུ་ལེགས་པར་བསྟན་པར་གསོལ།
བཅོམ་ལྡན་འདས་འཁོར་འདི་དག་ཀྱང་རིགས་ཀྱི་བུ་དེ་མཐོང་བར་འཚལ་ན།
བཅོམ་ལྡན་འདས་བདག་ཀྱང་སྐྱེས་བུ་དམ་པ་དེ་མཐོང་བར་འཚལ་ན་ཅི་ནས་ཀྱང་སྐྱེས་བུ་དེ་སངས་རྒྱས་ཀྱི་ཞིང་འདིར་མཆི་ཞིང་རིགས་ཀྱི་བུ་དེ་ལས་བརྩམས་ནས་ཆོས་ཟབ་མོ་བཤད་པར་འགྱུར་བ་དང་།
བྱང་ཆུབ་སེམས་དཔའ་འདི་དག་ཀྱང་བྱང་ཆུབ་སེམས་དཔའ་དེ་མཐོང་བར་འགྱུར་ཞིང་མཐོང་ནས་ཀྱང་དེའི་རྗེས་སུ་སློབ་པ་དང་།
སྲིང་མོ་དེ་ཡང་ཏིང་ངེ་འཛིན་དེ་ལས་ལྡང་བར་འགྱུར་བ་དེ་འདྲ་བའི་རྫུ་འཕྲུལ་རྣམ་པར་འཕྲུལ་པ་བསྟན་ན་ལེགས་སོ།། 
དེ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་ལ་བྱང་ཆུབ་སེམས་དཔའ་རབ་ཏུ་དགའ་བའི་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཕྱོགས་གང་དང་།
སངས་རྒྱས་ཀྱི་ཞིང་གང་ན་རིགས་ཀྱི་བུ་དེ་ལྟར་གནས་པ་ལགས།
དེའི་སངས་རྒྱས་ཀྱི་ཞིང་ན་དེ་བཞིན་གཤེགས་པ་དེའི་མཚན་ཅི་ལགས།
བཀའ་སྩལ་པ།
རིགས་ཀྱི་བུ་འོག་གི་ཕྱོགས་སུ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྣ་ཚོགས་ཀྱི་རྒྱལ་མཚན་ཞེས་བྱ་བ་ཞིག་ཡོད་དོ།། 
དེ་ན་དེ་བཞིན་གཤེགས་པ་སེང་གེ་དང་།
ངང་པ་དང་།
བལ་གླང་གི་ཕུང་པོའི་སྒྲ་བསྒྲགས་པ་ཞེས་བྱ་བ་བཞུགས་འཚོ་གཞེས་ཤིང་ཆོས་ཀྱང་སྟོན་ཏེ།
དེ་ན་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ཞེས་བྱ་བ་དེ་ད་ལྟར་གནས་སོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་དེའི་ཚེ་དེ་ལྟར་གདན་ལ་བཞུགས་བཞིན་དུ་ཞབས་གཡས་པའི་མཐེ་བོ་ལས་བྱང་ཆུབ་སེམས་དཔའ་སྐུལ་བར་བྱེད་པ་ཞེས་བྱ་བའི་འོད་ཟེར་གྱི་ཁ་དོག་ལྟ་བུ་གཏོང་ངོ།། 
འོད་དེ་བཏང་མ་ཐག་ཏུ་འོག་གི་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་བརྟོལ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་ལུས་ལ་ཕོག་སྟེ།
རིགས་ཀྱི་བུ་དེ་ལ་ལན་གསུམ་བསྐོར་ནས་སྤྱི་བོར་མི་སྣང་བར་སོང་ངོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ཅིའི་རྒྱུ་ཅིའི་རྐྱེན་གྱིས་ན།
གང་གི་ཕྱིར་དེ་ལྟར་འོད་དང་བ་བདག་ལ་ལན་བདུན་བསྐོར་ནས་སྤྱི་བོར་མི་སྣང་བར་སོང་སྙམ་དུ་བསམས་པ་ལས།
དེ་འདི་སྙམ་དུ་སེམས་ཏེ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བདག་གཟིགས་པར་བཞེད་དོ་སྙམ་མོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་སེང་གེ་དང་།
ངང་པ་དང་།
བལ་གླང་གི་ཕུང་པོའི་སྒྲ་བསྒྲགས་པ་དེ་བཞིན་གཤེགས་པ་ག་ལ་བ་དེར་སོང་ནས་ཕྱིན་པ་དང་།
བཅོམ་ལྡན་འདས་དེའི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་ནི་སྟེང་གི་ཕྱོགས་སུ་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བལྟ་བར་འཚལ་ལོ།། 
བཀའ་སྩལ་པ།
དེའི་དུས་ལ་བབ་པར་ཤེས་ན་སོང་ཤིག།
དེ་ནས་བཅོམ་ལྡན་འདས་དེ་བཞིན་གཤེགས་པ་སེང་གེ་དང་།
ངང་པ་དང་།
བལ་གླང་གི་ཕུང་པོའི་སྒྲ་བསྒྲགས་པ་དེའི་གཡོག་དོན་ཐམས་ཅད་གྲུབ་པ་ཞེས་བྱ་བ་དེས།
དེ་བཞིན་གཤེགས་པ་དེ་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་ནི་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་མཐོང་བར་འཚལ་ལོ།། 
དེ་ནས་དེ་བཞིན་གཤེགས་པ་སེང་གེ་དང་།
ངང་པ་དང་།
བལ་གླང་གི་ཕུང་པོའི་སྒྲ་བསྒྲགས་པས་དེའི་ཚེ་སྨིན་མཚམས་ཀྱི་མཛོད་སྤུ་ནས་འོད་བྱུང་ངོ།། 
འོད་བྱུང་བ་དེས་སྟེང་གི་ཕྱོགས་ཀྱི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་བརྟོལ་ནས།
འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བར་སྣང་བར་གྱུར་ཏེ་དེ་ཉིད་དུ་བྱུང་བ་བཞིན་དུ་སྣང་སྟེ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་སེམས་དཔའ་མང་པོས་བསྐོར་ཅིང་འཛམ་བུའི་ཆུ་བོའི་གསེར་གྱི་རི་བཞིན་དུ་ཆོས་འཆད་དེ།
འདི་ལྟ་སྟེ།
དཔེར་ན་འདོམ་གང་ཙམ་ན་སྐྱེས་བུ་མིག་དང་ལྡན་པ་གཅིག་གིས་སྐྱེས་བུ་གཅིག་གི་རང་བཞིན་ལ་རྟོག་པ་དེ་བཞིན་དུ་འཁོར་དེ་དག་ཐམས་ཅད་ཀྱིས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་སེམས་དཔའི་དགེ་འདུན་དང་བཅས་པ་མཐོང་ངོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་ལྔ་འབུམ་དང་སེམས་གཅིག་བསྐྱེད་པས་སངས་རྒྱས་ཀྱི་ཞིང་དེ་ནས་མི་སྣང་བར་གྱུར་ནས་འཇིག་རྟེན་གྱི་ཁམས་ཀུན་ཏུ་འོད་ཅེས་བྱ་བར་གནས་ཏེ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་ཞབས་ལ་མགོ་བོས་ཕྱག་འཚལ་ཏེ་སྤྱན་སྔར་འདུག་གོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་དེ་དག་དང་བཅས་ཏེ་ལུས་མི་སྣང་བར་སོང་ནས།
བཅོམ་ལྡན་འདས་དེའི་ཞབས་ལ་མགོ་བོས་ཕྱག་འཚལ་ཏེ།
བཅོམ་ལྡན་འདས་ལ་ལན་གསུམ་བསྐོར་ནས་སྟེང་གི་བར་སྣང་ལ་གནས་ཤིང་ལུས་ཐམས་ཅད་སུན་འབྱིན་ཅེས་བྱ་བའི་ཏིང་ངེ་འཛིན་ལ་མཉམ་པར་བཞག་གོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་ཇི་ལྟ་བུའི་ལྟས་ཀྱིས་སྟེང་གི་བར་སྣང་ལས་ལྷའི་མེ་ཏོག་གི་ཆར་འབབ་པ་དང་།
མེ་ཏོག་དེ་དག་ཀྱང་བཅོམ་ལྡན་འདས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོའི་ཞབས་ལ་འབབ་ཅིང་།
མེ་ཏོག་དེ་དག་ལས་སེང་གེ་དང་།
ངང་པ་དང་།
བལ་གླང་གི་ཕུང་པོའི་སྒྲ་བསྒྲགས་པ་དེ་བཞིན་གཤེགས་པ་ནི་བཅོམ་ལྡན་འདས་ལ་བསྙུང་བ་མ་མཆིས་སམ།
འོ་མ་བརྒྱལ་ཏམ།
བཞེངས་པ་ཡང་ངམ།
སོ་བཞིན་ནམ།
མཐུ་མངའ་འམ།
བདེ་བ་ལ་རེག་པར་གནས་སམ་ཞེས་གསུང་ངོ་ཞེས་ཟེར་བ་དེ་འདྲ་བའི་སྒྲ་འབྱུང་བར་འགྱུར་བ་དེ་ལྟ་བུའི་ལྟས་མཛད་དོ།། 
དེ་ནས་འཁོར་དེ་ཐམས་ཅད་ངོ་མཚར་ཐོབ་པར་གྱུར་ནས།
བཅོམ་ལྡན་འདས་གང་མེ་ཏོག་འདི་འདྲ་བ་དག་དང་།
སྒྲ་འདི་འདྲ་བར་ཡིད་དུ་མཆི་བ་སྒྲོགས་པར་བགྱིད་པ་སུའི་མཐུ་ལགས་ཞེས་དེ་སྐད་ཀྱི་ཚིག་སྨྲས་སོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་གང་མེ་ཏོག་འདི་དག་ཆར་འབབ་པ་དང་།
མེ་ཏོག་དེ་དག་ལས་འདི་འདྲ་བའི་སྒྲ་ཡིད་དུ་མཆི་བ་འབྱུང་བ་སུའི་མཐུ་ལགས།
བཀའ་སྩལ་པ།
འཇམ་དཔལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེའི་མཐུ་ཡིན་ནོ།། 
གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་གང་ན་མཆིས།
བཀའ་སྩལ་པ།
འཇམ་དཔལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་ནི་སྟེང་གི་བར་སྣང་ལ་འདུག་སྟེ།
བྱང་ཆུབ་སེམས་དཔའ་ལྔ་འབུམ་དང་འགྲོགས་ནས་ངའི་རྐང་པ་ལ་ཕྱག་འཚལ་ཏེ།
སྟེང་གི་བར་སྣང་ལ་ལུས་ཐམས་ཅད་སུན་འབྱིན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་གཞོག་གོ།། 
གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་དེ་དག་མི་གདའོ།། 
བཀའ་སྩལ་པ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་མཐུས་མི་སྣང་ངོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ།
བདག་ཀྱང་ལུས་ཐམས་ཅད་སུན་འབྱིན་པའི་ཏིང་ངེ་འཛིན་ལ་མཉམ་པར་བཞག་གོ།། 
བདག་གིས་ཀྱང་ཏིང་ངེ་འཛིན་དེ་ལ་མཉམ་པར་བཞག་སྟེ་སྐྱེས་བུ་དམ་པ་སྒྲིབ་པ་ཐམས་ཅད་རྣམ་པར་སེལ་བ་དེ་དང་།
བྱང་ཆུབ་སེམས་དཔའ་དེ་དག་ཡོངས་སུ་བཙལ་བར་བྱའོ་སྙམ་མོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་འཇམ་དཔལ་གཞོན་ནུར་གྱུར་པའི་སེམས་ཀྱི་རྣམ་པར་རྟོག་པ་སེམས་ཀྱིས་ཤེས་ནས་བར་སྣང་ལ་ལུས་མི་སྣང་བར་བྱས་ཏེ།
འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ།། 
འཇམ་དཔལ་དེ་ཇི་སྙམ་དུ་སེམས།
ལུས་ཐམས་ཅད་སུན་འབྱིན་པའི་ཏིང་ངེ་འཛིན་ཅེས་བྱ་བ་གཅིག་པུའོ་སྙམ་དུ་ཁྱོད་དེ་ལྟར་མ་ལྟ་ཤིག།
དེ་ཅིའི་ཕྱིར་ཞེ་ན།
འཇམ་དཔལ་རྒྱ་མཚོ་མཆིང་རྣམ་ཆེན་པོ་ན་ཆུའི་ཕུང་པོ་ཇི་ཙམ་ཡོད་པ་དེའི་ཆུའི་ཐིགས་པ་ཇི་སྙེད་ཡོད་པ་དེ་སྙེད་ཀྱི་ལུས་ཐམས་ཅད་སུན་འབྱིན་པའི་ཏིང་ངེ་འཛིན་ལ་ང་མཉམ་པར་གཞོག་པར་ཡང་བྱེད་ལྡང་བར་ཡང་བྱེད་དེ།
ཁྱོད་ནི་དེ་དག་གི་མིང་ཙམ་ཡང་མི་ཤེས་སོ།། 
དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ།
གལ་ཏེ་བདག་གིས་ཏིང་ངེ་འཛིན་དེ་མ་བསྒྲུབས་ན་བདག་གིས་སྔར་སྦྱངས་པ་དག་དོན་མེད་དོ་སྙམ་མོ།། 
དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་ཇི་ལྟ་བུའི་བརྩོན་འགྲུས་ཀྱིས་སེ་གོལ་གཅིག་གིས་འགྲུབ་པར་འགྱུར་བ་དེ་འདྲ་བའི་བརྩོན་འགྲུས་བརྩམས་སོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་དེ་དག་ལ་བཀའ་སྩལ་པ།
རིགས་ཀྱི་བུ་དག་ཏིང་ངེ་འཛིན་གང་བྱང་ཆུབ་སེམས་དཔའ་གཞན་གྱིས་བསྐལ་པ་བྱེ་བ་ཁྲག་ཁྲིག་ཏུའང་གྲུབ་པར་མི་འགྱུར་བ་དེ་འཇམ་དཔལ་གཞོན་ནུར་གྱུར་པས་སེ་གོལ་གཅིག་གིས་བསྒྲུབས་སོ།། 
ལྷག་པའི་བསམ་པའི་སྦྱངས་པའི་ཁྱད་པར་ལ་ལྟོས།
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་འཁོར་འདི་དག་སྐྱེས་བུ་དམ་པ་དེ་རྣམས་དང་།
བྱང་ཆུབ་སེམས་དཔའ་དེ་མཐོང་བར་འཚལ་ན་བསྟན་པར་གསོལ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་བཀའ་སྩལ་པ།
འཁོར་འདི་དག་ཁྱོད་མཐོང་བར་འདོད་ཀྱིས།
རིགས་ཀྱི་བུ་ཁྱོད་ཀྱིས་བདག་གི་ལུས་སྟོན་ཅིག།
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་བར་སྣང་དེ་ལས་བབས་ཏེ།
སླར་ཡང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་བྱང་ཆུབ་སེམས་དཔའ་དེ་དང་འགྲོགས་ཏེ།
ལུས་མི་སྣང་བར་བྱས་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ།། 
ང་མཐོང་ངམ།
འཇམ་དཔལ་གྱིས་སྨྲས་པ།
ངས་མ་མཐོང་ངོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་བཀའ་སྩལ་པ།
རིགས་ཀྱི་བུ་འདི་དག་དང་།
འཁོར་འདི་ཁྱོད་ཀྱི་ལུས་མཐོང་བར་འདོད་ཀྱིས་རིགས་ཀྱི་བུ་ཁྱོད་ཀྱིས་བདག་གི་ལུས་སྟོན་ཅིག།
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་བྱང་ཆུབ་སེམས་དཔའ་ལྔ་འབུམ་དེ་དག་དང་འགྲོགས་ཏེ་གཟུགས་ཀྱི་ལུས་ཡོངས་སུ་རྫོགས་པས་བདག་གིས་ལུས་སྟོན་ཏོ།། 
དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་སྨྲས་པ།
རིགས་ཀྱི་བུ་ཁྱོད་ཀྱིས་སྲིང་མོ་འདི་ཏིང་ངེ་འཛིན་འདི་ལས་སློངས་ཤིག།
སྨྲས་པ།
འཇམ་དཔལ་སྲིང་མོ་འདི་ཏིང་ངེ་འཛིན་འདི་ལས་སློངས་ཤིག་ཅེས་དེ་སྐད་སྨྲས་པ་དང་།
ཅི་འདི་མིང་བསླང་བར་བྱའམ།
འོན་ཏེ་གཟུགས་དང་།
ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་བསླང་བར་བྱ།
འཇམ་དཔལ་གཟུགས་ཀྱི་རང་བཞིན་ནི་མཉམ་པར་མི་གཞོག་གོ།། 
ཚོར་བའི་རང་བཞིན་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པའི་རང་བཞིན་ནི་མཉམ་པར་ཡང་མི་གཞོག་ལྡང་བར་ཡང་མི་བྱེད་དོ།། 
འཇམ་དཔལ་ཆོས་ཐམས་ཅད་ཀྱི་རང་བཞིན་གང་ཡིན་པ་དེ་ནི་མཉམ་པར་ཡང་མི་གཞོག།
ལྡང་བར་ཡང་མི་བྱེད་ན་ཆོས་དེ་གང་ཞིག་བསླང་བར་བྱ།
འཇམ་དཔལ་གལ་ཏེ་སྲིང་མོ་འདི་མཉམ་པར་གཞོག་པར་འགྱུར་ན་ནི་དེའི་ཕྱིར་བསླང་བར་བྱ་ན།
འཇམ་དཔལ་སྲིང་མོ་འདིས་ནི་ཅུང་ཟད་ཀྱང་མཉམ་པར་བཞག་པ་མེད་དོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་ནི་གཡོ་ཞིང་བྱེད་པ་མེད་པའི་ཕྱིར་རོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་བཀའ་སྩལ་པ།
རིགས་ཀྱི་བུ་ཁྱོད་ཀྱིས་སྲིང་མོ་འདི་ཏིང་ངེ་འཛིན་འདི་ལས་སློང་ཤིག།
གསོལ་པ།
བཅོམ་ལྡན་འདས་བདག་ནི་སྤྱི་བརྟོལ་བགྱིད་པའི་རྔོ་མི་ཐོགས་ཏེ།
དེ་བཞིན་གཤེགས་པས་ཁྱོད་ཀྱིས་དགེ་བ་ནི་བཅབ་པར་གྱིས་ཤིག་ཅེས་བཀའ་སྩལ་པས་དེ་བཞིན་གཤེགས་པ་ཉིད་ཀྱིས་སྲིང་མོ་འདི་བསླང་བར་གསོལ།
བཅོམ་ལྡན་འདས་བདག་གིས་ནི་སྲིང་མོ་འདི་ཏིང་ངེ་འཛིན་འདི་ལས་བསླང་བའི་རྔོ་ཡང་ཐོགས་མོད་ཀྱི་དེ་བཞིན་གཤེགས་པ་དག་ཆོས་ཐམས་ཅད་ཤེས་པ་དང་སྟོན་པ་ལ་མཁས་པ་ལགས་ཀྱིས་དེ་བཞིན་གཤེགས་པ་ཉིད་ཀྱིས་སྲིང་མོ་འདི་བསླང་བར་གསོལ།
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་ཏིང་ངེ་འཛིན་གྱི་སེམས་ལས་ལྡང་བྱེད་ཅེས་བྱ་བའི་ཏིང་ངེ་འཛིན་ལ་མཉམ་པར་བཞག་ནས་དེ་བཞིན་གཤེགས་པས་མཉམ་པར་བཞག་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ན་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
བྱང་ཆུབ་སེམས་དཔའ་མཉམ་པར་གཞོག་པ་ཇི་སྙེད་ཡོད་པ་དེ་དག་ཐམས་ཅད་ལངས་པར་གྱུར་ཏོ།། 
སྲིང་མོ་དེ་ཡང་ཏིང་ངེ་འཛིན་དེ་ལས་ལངས་པར་གྱུར་ཏེ་ལངས་ནས་ས་ཆེན་པོ་རྣམ་པ་དྲུག་ཏུ་གཡོ་བར་བྱས་ཏེ་སྟེང་གི་བར་སྣང་ལ་འདུག་གོ།
ཡང་དེའི་ཚེ་ལྷའི་བུ་བརྒྱ་སྟོང་ཕྲག་དུ་མ་དག་འདུས་པར་གྱུར་ཏོ།། 
དེ་ནས་སྲིང་མོ་དེ་སྟེང་གི་བར་སྣང་ལ་འདུག་པ་དེས་མེ་ཏོག་ཨུད་པ་ལ་དང་།
ཀུ་མུ་ད་དང་།
པུན་ད་རི་ཀས་དེ་བཞིན་གཤེགས་པའི་སྐུ་ལ་གཏོར་ཏོ།། 
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་ཐེ་ཚོམ་སེལ་བ་ལ་འདི་སྐད་ཅེས་སྨྲས་སོ།། 
སྲིང་མོ་ཁྱོད་དེ་འདྲ་བའི་ཏིང་ངེ་འཛིན་ཞི་བ་ཐོབ་པ་ངོ་མཚར་ཏོ།། 
སྨྲས་པ།
འཇམ་དཔལ་དེ་སྐད་མ་གསུང་རྣམ་པར་རྟོག་པ་ལ་མ་སྤྱོད་ཅིག།
བདག་ནི་ཞི་བའི་ཏིང་ངེ་འཛིན་ཐོབ་པ་མ་ལགས་སོ།། 
དེ་ཅིའི་ཕྱིར་ཞེ་ན།
སངས་རྒྱས་བཅོམ་ལྡན་འདས་ཀྱི་བྱང་ཆུབ་ནི་མ་ཐོབ་པས་བསྐྱེད་པའོ།། 
འཇམ་དཔལ་གང་ན་ཐོབ་པ་ཡོད་པ་དེ་ན་ནི་དམིགས་པ་ཡང་ཡོད་དོ།། 
འཇམ་དཔལ་ཆོས་ཐམས་ཅད་ནི་ཞི་བ་རབ་ཏུ་ཞི་བ་ཉེ་བར་ཞི་བ་སྟེ་ཞི་བ་ནི་ཞི་བར་མི་བྱའོ།། 
ཞི་བ་ནི་མཉམ་པར་ཡང་མི་གཞོག་ལྡང་བར་ཡང་མི་བྱེད་དོ།། 
སྨྲས་པ།
སྲིང་མོ་དེ་བཞིན་ཏེ།
ཇི་སྐད་སྨྲས་པ་བཞིན་མོད་ཀྱི་འོན་ཀྱང་ཁྱོད་ནི་ཏིང་ངེ་འཛིན་རྒྱ་ཆེན་པོ་ཐོབ་པ་སྟེ།
ཁྱོད་ནི་སིལ་སྙན་གྱི་སྒྲ་ཆེན་པོ་ཕྱུང་བས་ཀྱང་ལངས་པར་མ་གྱུར་ཏོ།། 
སྨྲས་པ།
འཇམ་དཔལ་ཅི་ཆོས་ཀྱི་དབྱིངས་ལ་མཉམ་པར་གཞོག་པའམ།
ལྡང་བ་མཆིས་སམ།
སྨྲས་པ།
སྲིང་མོ་དེ་མ་ལགས་སོ།། 
སྨྲས་པ།
འཇམ་དཔལ་ཅི་གང་མཉམ་པར་མ་བཞག་པ་དེ་བསླང་བར་ནུས་སམ།
སྨྲས་པ།
དེ་མ་ལགས་སོ།། 
སྨྲས་པ།
འཇམ་དཔལ་གང་དག་ལ་ཁ་དོག་དང་།
མཚན་དང་།
དབྱིབས་དང་།
མཚན་མ་མ་མཆིས་པ་དེ་དག་མཉམ་པར་གཞོག་གི།
གང་ལ་ཁ་དོག་མ་མཆིས།
མཚན་མ་མཆིས།
དབྱིབས་མ་མཆིས།
མཚན་མ་མ་མཆིས་པ་དེ་དག་གང་དུ་མཉམ་པར་གཞོག་སྟེ།
འཇམ་དཔལ་དེ་དག་ནི་རང་བཞིན་གྱིས་དུས་ཐམས་ཅད་དུ་མཉམ་པར་བཞག་གི།། 
དེ་དག་ནི་སླར་མཉམ་པར་མི་གཞོག།
ལྡང་བར་མི་བྱེད་དོ།། 
དེ་བས་ན་འཇམ་དཔལ་གསོན་ཅིག།
འཇམ་དཔལ་འདི་ལྟ་སྟེ།
དཔེར་ན་ལྷ་དང་མིའི་སིལ་སྙན་ཐམས་ཅད་དཀྲོལ་ན་ཅི་ཡིད་དུ་འོང་བའི་སྒྲ་འབྱུང་ངམ།
སྨྲས་པ།
སྲིང་མོ་དེ་བཞིན་ནོ།། 
འཇམ་དཔལ་ཅི་ནམ་མཁའི་ཁམས་ནི་སིལ་སྙན་འདི་དག་ལས་ཡིད་དུ་འོང་བའི་སྒྲ་འབྱུང་ངོ་སྙམ་དུ་འགྱུར་རམ།
སྨྲས་པ།
སྲིང་མོ་དེ་མ་ལགས་སོ།། 
འཇམ་དཔལ་དེ་བས་ན་འདི་ལ་ཆོས་ཐམས་ཅད་ནམ་མཁའ་དང་མཚུངས་ན་འདི་ལ་སུ་ཞིག་སྒྲ་ཐོས་པར་འགྱུར།
གང་ལ་རྣམ་པར་ཤེས་པ་ཡོད་པ་དེས་ཐོས་སུ་ཟད་དོ།། 
སྨྲས་པ།
སྲིང་མོ་གང་གིས་སྒྲ་ཐོས་པར་གྱུར་པའི་རྣ་བ་ཁྱོད་ལ་མེད་དམ།
དེ་ནས་སྲིང་མོ་དེ་ཅང་མི་སྨྲ་བར་གྱུར་ནས།
སྨྲས་པ།
སྲིང་མོ་ཅིའི་ཕྱིར་ཅང་མི་སྨྲ་བར་གྱུར།
སྨྲས་པ།
མི་ཐོས་སོ།། 
སྨྲས་པ།
ཅིའི་ཕྱིར།
སྨྲས་པ།
རྣ་བ་མི་དམིགས་པའི་ཕྱིར་རོ།། 
གཞན་ཡང་སྲིང་མོ་ཐེ་ཚོམ་སེལ་བ་དེས།
འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ།། 
འཇམ་དཔལ་འདི་ལྟ་སྟེ།
དཔེར་ན་རླུང་གི་དཀྱིལ་འཁོར་ཆེན་པོ་ཞིག་ལངས་ཏེ་ཤིང་ཆེན་པོ་དག་གཡོ་བར་གྱུར་ཀྱང་རླུང་ནི་སུས་ཀྱང་བལྟར་མི་ནུས་ལ།
དེ་ཡང་རྣམ་པར་མི་རྟོག་པ་དེ་དག་ཀྱང་རྣམ་པར་མི་རྟོག་སྟེ།
རླུང་ཡང་བདག་གིས་ཤིང་དག་བསྒུལ་བར་བྱའོ་སྙམ་དུ་དེ་ལྟར་མི་སེམས་སོ།། 
ཤིང་དག་ཀྱང་བདག་ཅག་ནི་རླུང་དག་གིས་བསྒུལ་ཏོ་སྙམ་དུ་མི་སེམས་སོ།། 
འཇམ་དཔལ་དེ་བཞིན་དུ་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་རྣམ་པར་རྟོག་པ་ཐམས་ཅད་སྤངས་པ་ཡང་བདག་ནི་མཉམ་པར་གཞོག་པ་དང་ལྡང་བར་བྱའོ་སྙམ་དུ་མི་སེམས་སོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་རང་བཞིན་གྱིས་དབེན་པའི་ཕྱིར་རོ།། 
འཇམ་དཔལ་གྱིས་སྨྲས་པ།
སྲིང་མོ་བར་སྣང་ལས་བོབས་ལ་དེ་བཞིན་གཤེགས་པའི་སྤྱན་སྔར་འདུག་ལ་ཤོད་ཅིག།
སྲིང་མོ་དེས་སྨྲས་པ།
འཇམ་དཔལ་བདག་གི་སྤྱོད་ཡུལ་དུ་མཆིས་ཀྱི།
བདག་ལ་གཞན་གྱི་སྤྱོད་ཡུལ་ནི་མི་འཚལ་ལོ།། 
སྨྲས་པ།
སྲིང་མོ་ཁྱོད་ཀྱི་བདག་གི་སྤྱོད་ཡུལ་གང་ཡིན་སྨྲས་པ།
འཇམ་དཔལ་ནམ་མཁའི་དབྱིངས་ནི་སེམས་ཅན་ཐམས་ཅད་ཀྱི་སྤྱོད་ཡུལ་ལོ།། 
དེ་ཅིའི་ཕྱིར་ཞེ་ན།
སེམས་ཅན་ཐམས་ཅད་ནི་ནམ་མཁའ་ལས་འགྲོ་ཞིང་འོང་སྟེ།
སེམས་ཅན་གྱི་སྤྱོད་པ་དེ་ཇི་ཙམ་པ་དེ་ཐམས་ཅད་ནི་ནམ་མཁའ་ལ་སྤྱོད་དོ།། 
དེ་བས་ན་ནམ་མཁའ་ནི་སེམས་ཅན་ཐམས་ཅད་ཀྱི་སྤྱོད་ཡུལ་ཏེ།
འདི་ལྟ་སྟེ།
ནམ་མཁའི་ཕྱག་རྒྱ་འདི་ནི་ཆོས་ཐམས་ཅད་ཀྱི་ཕྱག་རྒྱའོ།། 
དེ་ནས་སྲིང་མོ་དེ་སྟེང་གི་བར་སྣང་ལས་བབས་ནས་ཕྱོགས་གཅིག་ཏུ་པད་མོ་ལ་འདུག་གི།། 
དེ་བཞིན་གཤེགས་པའི་ཞབས་ལ་མགོ་བོས་ཕྱག་ཀྱང་མི་འཚལ།
ཚིག་ཀྱང་མི་སྨྲའོ།། 
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལ་འདི་སྐད་ཅེས་སྨྲས་སོ།། 
སྲིང་མོ་གང་ཁྱོད་ནི་དེ་བཞིན་གཤེགས་པ་ལ་ཕྱག་མི་འཚལ་བར་འདུག་སྟེ་གུས་པ་མ་ཡིན་ནོ།། 
སྨྲས་པ།
འཇམ་དཔལ་དེ་བཞིན་ཏེ།
འཇམ་དཔལ་བདག་ནི་གུས་པ་མ་ལགས་སོ།། 
དེ་ཅིའི་ཕྱིར་ཞེ་ན།
དེ་ལྟར་ཅི་ནས་ཀྱང་བྱེད་པ་ཡང་མེད།
མི་བྱེད་པ་ཡང་མེད་པ་དེ་ལྟར་བདག་མ་གུས་མོད་ཀྱི།
འཇམ་དཔལ་དེ་བཞིན་ཉིད་ལ་ཕྱག་བགྱི་བར་ནུས་སམ།
སྨྲས་པ།
དེ་མ་ལགས་སོ།། 
སྨྲས་པ།
དེ་བཞིན་གཤེགས་པ་ལའང་ཕྱག་འཚལ་བར་མི་ནུས་སོ།། 
དེ་ཅིའི་ཕྱིར་ཞེ་ན།
དེ་ལྟར་དེ་བཞིན་གཤེགས་པ་དང་དེ་བཞིན་ཉིད་དེ་ནི་གཉིས་སུ་མེད་དེ།
གཉིས་ལྟ་བུར་དབྱེར་མེད་པའི་ཕྱིར་རོ།། 
ཡང་སྨྲས་པ།
འཇམ་དཔལ་ཁྱོད་ཀྱིས་དེ་བཞིན་གཤེགས་པ་མཐོང་ངམ།
སྨྲས་པ།
མཐོང་ངོ།། 
སྨྲས་པ།
ཇི་ལྟར་མཐོང་།
སྨྲས་པ།
ཇི་ལྟར་རྡུལ་ཙམ་ཡང་མ་མཐོང་བ་དེ་ལྟར་མཐོང་སྟེ་དེ་འདྲ་བར་མཐོང་ངོ།། 
སྨྲས་པ།
དེ་ལྟར་མཐོང་ན་ཅི་ཞིག་མཐོང་།
སྨྲས་པ།
དེ་ལྟར་མཐོང་ན་ཅུང་ཟད་ཀྱང་མ་མཐོང་ངོ།། 
སྨྲས་པ།
འཇམ་དཔལ་གང་ཁྱོད་ཅུང་ཟད་ཀྱང་མ་མཐོང་ན་ཅི་ཁྱོད་མིག་རྟུལ་ལམ།
སྨྲས་པ།
བདག་ནི་མིག་རྟུལ་བ་ཡང་མ་ཡིན།
མིག་ལྔ་དང་ལྡན་པའང་མ་ཡིན།
མིག་མེད་པ་ཡང་མ་ཡིན་ནོ།། 
དེ་ཅིའི་ཕྱིར་ཞེ་ན།
སྲིང་མོ་མིག་ནི་མ་སྐྱེས་པ།
ཡང་དག་པར་མ་སྐྱེས་པ།
སྒྱུ་མ་ལྟ་བུ་སྟེ།
ཆོས་ཐམས་ཅད་དངོས་པོ་མེད་པའི་ཕྱིར་དེ་ནི་དངོས་པོའམ།
དངོས་པོ་མེད་པ་གང་གིས་ཀྱང་བཤད་པར་མི་བྱའོ།། 
སྨྲས་པ།
འཇམ་དཔལ་ཅི་ཆོས་ཐམས་ཅད་དངོས་པོ་མེད་པའམ།
སྨྲས་པ།
དངོས་པོ་ཡོད་པ་ཡང་མ་ཡིན།
དངོས་པོ་མེད་པ་ཡང་མ་ཡིན་ནོ།། 
སྨྲས་པ།
འཇམ་དཔལ་དེ་བཞིན་དུ་ཇི་སྐད་སྨྲས་པ་བཞིན་ནོ།། 
དེ་ནས་འཇམ་དཔལ་གཞོན་ནུར་གྱུར་པས་སྲིང་མོ་དེ་ལ་འདི་སྐད་ཅེས་སྨྲས་སོ།། 
ཅིའི་ཕྱིར་ན་སྲིང་མོ་ཁྱོད་བུད་མེད་ཀྱི་ལུས་ལས་སྒྱུར་བར་མི་བྱེད།
སྨྲས་པ།
འཇམ་དཔལ་དེ་སྐད་མ་སྨྲ།
རྣམ་པར་མ་རྟོག་ཤིག།
ཁྱོད་ཀྱིས་ཆོས་གང་ཡང་སྐྱེས་པའམ།
བུད་མེད་དུ་གྱུར་པ་དེ་མཐོང་ངམ།
སྨྲས་པ།
དེ་མ་ཡིན་ནོ།། 
སྨྲས་པ།
འཇམ་དཔལ་ཇི་སྙམ་དུ་སེམས།
གཟུགས་སྐྱེས་པའམ།
བུད་མེད་ཡིན་ནམ།
སྨྲས་པ།
མ་ཡིན་ནོ།། 
ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་སྐྱེས་པའམ།
བུད་མེད་ཡིན་ནམ།
སྨྲས་པ།
མ་ཡིན་ནོ།། 
འཇམ་དཔལ་དེ་ཇི་སྙམ་དུ་སེམས།
མིག་སྐྱེས་པའམ།
བུད་མེད་ཡིན་ནམ།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་སྐྱེས་པའམ།
བུད་མེད་ཡིན་ནམ།
སྨྲས་པ།
མ་ཡིན་ནོ།། 
འཇམ་དཔལ་དེ་ཇི་སྙམ་དུ་སེམས།
སའི་ཁམས་སྐྱེས་པའམ།
བུད་མེད་ཡིན་ནམ།
སྨྲས་པ།
མ་ཡིན་ནོ།། 
ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་དང་།
རྣམ་པར་ཤེས་པའི་ཁམས་སྐྱེས་པའམ།
བུད་མེད་ཡིན་ནམ།
སྨྲས་པ།
མ་ཡིན་ནོ།། 
འཇམ་དཔལ་དེ་ཇི་སྙམ་དུ་སེམས།
ཡི་གེ་གང་དག་གིས་བཤད་པའི་ཡི་གེ་དག་ཏུ་སྐྱེས་པའམ།
བུད་མེད་དུ་དམིགས་སམ།
སྨྲས་པ།
དེ་ནི་མ་ཡིན་ནོ།། 
འཇམ་དཔལ་འོ་ན་ད་འཇམ་དཔལ་ཇི་ལྟར་ན་སྲིང་མོ་ཁྱོད་ཅིའི་ཕྱིར་བུད་མེད་ཀྱི་ལུས་ལས་བསྒྱུར་བ་མེད་ཅེས་དེ་སྐད་སྨྲ།
འཇམ་དཔལ་གལ་ཏེ་བདག་བུད་མེད་དུ་དམིགས་སམ།
སྐྱེས་པར་མཐོང་ན་ནི་བུད་མེད་ཀྱི་ལུས་དེ་བོར་ཏེ་སྐྱེས་པའི་ལུས་བླང་ན།
འཇམ་དཔལ་བདག་ནི་བུད་མེད་དུའང་མི་དམིགས།
སྐྱེས་པར་ཡང་མི་མཐོང་ན་དེ་ཇི་ལྟར་ན་བུད་མེད་ཀྱི་ལུས་ལས་བསྒྱུར་བར་བགྱི།
འཇམ་དཔལ་ཆོས་ཀྱི་དབྱིངས་ནི་འབྱུང་བར་ཡང་མི་འགྱུར།
འཇིག་པར་ཡང་མི་འགྱུར་རོ།། 
དེ་བཞིན་ཉིད་དང་།
ཡང་དག་པའི་མཐའ་དང་།
སྟོང་པ་ཉིད་དང་།
ནམ་མཁའི་དབྱིངས་ཀྱང་འབྱུང་བར་མི་འགྱུར།
འཇིག་པར་ཡང་མི་འགྱུར་ན།
དེ་ཇི་ལྟར་ན་ཆོས་ཐམས་ཅད་ནམ་མཁའ་དང་མཚུངས་པ་ལ་བུད་མེད་ཀྱི་ལུས་དོར་ཞིང་སྐྱེས་པའི་ལུས་བླང་བར་ནུས་པར་འགྱུར།
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་ནི་བླང་བའམ།
མི་བླང་བའི་ཕྱིར་ཆོས་འཆད་པར་མི་འགྱུར་ཏེ།
ཡང་འཇམ་དཔལ་མིག་ནི་སྐྱེས་པ་མ་ཡིན།
བུད་མེད་མ་ཡིན།
དེ་བཞིན་དུ་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་སྐྱེས་པ་མ་ཡིན།
བུད་མེད་མ་ཡིན་ནོ་ཞེས་དེ་བཞིན་གཤེགས་པས་གསུངས་ཏེ།
ཆོས་གང་སྐྱེས་པ་མ་ཡིན།
བུད་མེད་མ་ཡིན་པ་དེ་ནི་འབྱུང་བ་ཡང་མེད།
འཇིག་པ་ཡང་མེད་དོ།། 
སྨྲས་པ།
སྲིང་མོ་ཁྱོད་ཀྱིས་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད།
སྨྲས་པ།
སྒྱུ་མའི་སྐྱེས་བུས་ཇི་སྲིད་ནས་རྣམ་པར་ཤེས་པའོ།། 
སྨྲས་པ།
སྒྱུ་མའི་སྐྱེས་བུ་ཡོད་དམ།
སྨྲས་པ།
དེ་མ་ཡིན་ནོ།། 
སྨྲས་པ།
འོ་ན་ཅིའི་ཕྱིར་ན་དེ་སྐད་སྨྲ།
ཁྱོད་ཅི་བཟོད་པ་སྐྱེས་སམ།
སྨྲས་པ།
དེ་མ་ཡིན་ནོ།། 
སྨྲས་པ།
འོ་ན་ཅིའི་ཕྱིར་ན་འཆད་པར་བྱེད།
སྨྲས་པ།
སྒྱུ་མའི་སྐྱེས་བུས་ཇི་སྲིད་ནས་བྱང་ཆུབ་ཏུ་སེམས་བསྐྱེད་པ་དེ་སྲིད་ནས་བདག་གིས་བྱང་ཆུབ་ཏུ་སེམས་བསྐྱེད་དོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་སྒྱུ་མ་ལྟ་བུ་ཡིན་པའི་ཕྱིར་རོ།། 
ཡང་ཇི་སྲིད་ནས་ཁྱོད་ཀྱིས་བྱང་ཆུབ་ཏུ་སེམས་བསྐྱེད་ཅེས་དེ་སྐད་སྨྲས་པའི་འདྲི་བ་འདི་ནི་ཚུལ་བཞིན་མ་ཡིན་ནོ།། 
དེ་ཅིའི་ཕྱིར་ཞེ་ན།
མི་སྐྱེ་བ་ནི་བསྐྱེད་པར་མི་ནུས།
དགག་པར་མི་ནུས།
གདགས་པར་མི་ནུས།
གང་དགག་ཏུ་མེད་པའི་ཆོས་དེ་ནི་སྐྱེད་པའམ།
དགག་པར་མི་ནུས་སོ།། 
སྨྲས་པ།
ཚུལ་བཞིན་དུ་འདྲི་བ་ནི་གང་།
ཚུལ་དེ་ནི་གང་།
སྨྲས་པ།
མི་སྐྱེ་བ་ནི་ཚུལ་ཏེ།
དེ་འདྲ་བར་འདི་འདྲ་བ་ནི་ཚུལ་བཞིན་དུ་འདྲི་བའོ།། 
ཡང་སྲིང་མོ་ཁྱོད་བཟོད་པ་སྐྱེས་སམ།
ཞེས་དེ་སྐད་སྨྲ་བ།
བདག་ནི་བཟོད་པ་སྐྱེས་པ་ཡང་མ་ལགས།
བཟོད་པ་མ་སྐྱེས་པ་ཡང་མ་ལགས་སོ།། 
དེ་ཅིའི་ཕྱིར་ཞེ་ན།
བཟོད་པ་ནི་མི་དམིགས་པའི་ཕྱིར་བསྐྱེད་པར་ཡང་མ་ལགས།
འབྲི་བ་ཡང་མ་ལགས་སོ།། 
དེ་བས་ན་བདག་བཟོད་པ་སྐྱེས་པ་ཡང་མ་ལགས།
བཟོད་པ་མ་སྐྱེས་པ་ཡང་མ་ལགས་སོ།། 
སྲིང་མོ་བྱང་ཆུབ་སེམས་དཔའ་དོན་གང་གི་དབང་མཐོང་ན།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་འཇུག།
སྨྲས་པ།
འཇམ་དཔལ་སེམས་ཅན་ཡོངས་སུ་མྱ་ངན་ལས་བཟླ་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཀྱི་ཕྱིར་གོ་ཆ་བགོ་བར་བྱེད་དོ།། 
དེ་ཅིའི་ཕྱིར་ཞེ་ན།
འཇམ་དཔལ་ཆོས་ཐམས་ཅད་ཐོག་མ་ནས་མྱ་ངན་ལས་འདས་པའི་ཕྱིར་རོ།། 
འདས་པའི་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཀྱང་སེམས་ཅན་གང་ཡང་ཡོངས་སུ་མྱ་ངན་ལས་མ་བཟླས་མ་བྱོན་པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་འགྱུར།
ད་ལྟར་བཞུགས་པ་རྣམས་ཀྱང་ཡོངས་སུ་མྱ་ངན་ལས་ཟློ་བར་མི་མཛད་དོ།། 
དེ་ཅིའི་ཕྱིར་ཞེ་ན།
སེམས་ཅན་མེད་པའི་ཕྱིར་རོ།། 
སྨྲས་པ།
སྲིང་མོ་ཅིའི་ཕྱིར་སངས་རྒྱས་འབྱུང་བར་འགྱུར།
འཇམ་དཔལ་མི་བྱ་མི་བྱེད་པའི་ཕྱིར་སངས་རྒྱས་འབྱུང་བར་འགྱུར་རོ།། 
སྨྲས་པ།
ཅིའི་ཕྱིར།
སྨྲས་པ།
འདི་ལ་ཅུང་ཟད་ཀྱང་བྱར་མེད་དོ།། 
སྨྲས་པ།
སྲིང་མོ་ཅིའི་ཕྱིར་ན་རབ་ཏུ་འབྱུང་བ་དང་བསྙེན་པར་རྫོགས་ཤིང་དགེ་སློང་གི་དངོས་པོར་འགྱུར།
སྨྲས་པ།
མཚམས་མེད་པ་ལྔ་ཡོངས་སུ་རྫོགས་པར་བྱ་བའི་ཕྱིར་རོ།། 
སྨྲས་པ།
སྲིང་མོ་དེ་སུ་ཞིག་ཡིད་ཆེས་པར་འགྱུར།
སྨྲས་པ།
གང་དག་ཡེ་ཤེས་མ་སྐྱེས་པ་མི་འཇིག་པའོ།། 
སྨྲས་པ།
དེ་ལ་སུ་ཞིག་མོས་པར་འགྱུར།
སྨྲས་པ།
གང་མོས་པའོ།། 
སྲིང་མོ་མོས་པ་ལ་ཡོན་ཏན་ཅི་ཞིག་ཡོད།
སྨྲས་པ།
འཇམ་དཔལ་མོས་པ་ལ་ནི་རྣམ་པར་གྲོལ་བའི་ཡོན་ཏན་མཆིས་སོ།། 
སྨྲས་པ།
སྲིང་མོ་ཁྱོད་ཐོགས་པ་མེད་པའི་ཡོན་ཏན་དང་ལྡན་པ་ངོ་མཚར་ཏོ།། 
སྨྲས་པ།
འཇམ་དཔལ་དམིགས་པ་ལ་མ་སྤྱོད་ཅིག།
འཇམ་དཔལ་གང་དུའང་ཆགས་པ་ཡོད་དམ་ཅི་ན།
དེའི་ཕྱིར་བདག་ལ་ཁྱོད་ནི་མ་ཐོགས་པའི་སྤོབས་པ་དང་ལྡན་ནོ་ཞེས་སྨྲ།
སྨྲས་པ།
དེ་མ་ཡིན་ནོ།། 
དེ་བས་ན་བདག་ནི་ཐོགས་པ་མེད་པའི་སྤོབས་པ་དང་ལྡན་པ་མ་ཡིན་ནོ།། 
སྨྲས་པ།
སྲིང་མོ་གང་སྤོབས་པ་ཞེས་བྱ་བ་དེ་ཅི་ལ་སྤོབས་པ་ཞེས་བྱ།
སྨྲས་པ།
གང་དག་གིས་རྟོགས་པ་དེ་དག་ལ་ནི་སྤོབས་པ་ཡོད་དོ།། 
སྨྲས་པ།
གང་དུ་རྟོགས།
སྨྲས་པ།
གང་དུ་ཡང་མ་རྟོགས་པས་དེའི་ཕྱིར་རྟོགས་པའོ།། 
ཆོས་ཀྱི་དབྱིངས་དང་།
དེ་བཞིན་ཉིད་དང་།
ཡང་དག་པའི་མཐའ་མ་རྟོགས་པས་དེའི་ཕྱིར་རྟོགས་པ་ཞེས་བྱའོ།། 
འཇམ་དཔལ་ཡང་གང་དག་གིས་མ་རྟོགས་པ་བདག་གིས་རྟོགས་པའོ།། 
སྨྲས་པ།
གང་དུ་མ་རྟོགས།
སྨྲས་པ།
ཁམས་གསུམ་དུ་མ་རྟོགས་པ་སྟེ།
གང་དག་གིས་ཁམས་གསུམ་དུ་མ་རྟོགས་པ་དེ་ནི་ཁོང་དུ་མ་ཆུད་པས་རྟོགས་སོ།། 
སྨྲས་པ།
སྲིང་མོ་ཁྱོད་ཀྱིས་ཇི་སྲིད་ནས་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར།
སྨྲས་པ།
གང་གི་ཚེ་ན་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེའི་ཚེ་ན་བདག་ཀྱང་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་མོད་ཀྱི།
འཇམ་དཔལ་བྱང་ཆུབ་ལ་མངོན་པར་འཚང་རྒྱ་བའམ།
ཐོབ་པར་ནུས་སམ།
དེ་ནས་འཇམ་དཔལ་གཞོན་ནུར་གྱུར་པ་ཅང་མི་སྨྲ་བར་གྱུར་པ་དང་།
སྲིང་མོ་དེས་འདི་སྐད་ཅེས་སྨྲས་སོ།། 
འཇམ་དཔལ་ཅང་མི་སྨྲ་བར་བྱ་བ་དུས་ལ་མ་བབ་ཀྱིས་ཤོད་ཅིག།
འཇམ་དཔལ་གྱིས་སྨྲས་པ།
སྲིང་མོ་བྱང་ཆུབ་ནི་བཤད་དུ་མེད་ན་དེའི་ཕྱིར་ཅི་བཤད་མ་འཚལ་ཏོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་སྲིང་མོ་འདི་ཡེ་ཤེས་བསམ་གྱིས་མི་ཁྱབ་པ་དང་ལྡན་ཞིང་འདི་འདྲ་བའི་བསྟན་པ་སྟོན་པར་བགྱིད།
བགྱིད་པ་ངོ་མཚར་ན།
བཅོམ་ལྡན་འདས་སྲིང་མོ་འདིས་ཡུན་ཇི་སྲིད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད།
ཇི་སྲིད་ནས་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར།
འདི་སངས་རྒྱས་ཀྱི་ཞིང་ཇི་ལྟ་བུར་འགྱུར།
འདིའི་མིང་ཅིར་འགྱུར།
བཅོམ་ལྡན་འདས་ཀྱིས་བཀའ་སྩལ་པ།
སྲིང་མོ་འདིས་བྱང་ཆུབ་ཀྱི་ཕྱིར་སྤྱད་ནས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་ཕྲག་སྟོང་གི་ཕྲག་དགུ་བཅུ་རྩ་དགུ་འདས་པ་དང་།
དེའི་འོག་ཏུ་ཁྱོད་ཀྱིས་བྱང་ཆུབ་ཏུ་སེམས་བསྐྱེད་དོ།། 
འཇམ་དཔལ་གྱིས་གསོལ་པ།
སྲིང་མོ་འདིས་གང་གི་དྲུང་དུ་བྱང་ཆུབ་ཏུ་སེམས་བསྐྱེད་པའི་དེ་བཞིན་གཤེགས་པ་དེའི་མཚན་ཅི་ལགས།
བཀའ་སྩལ་པ།
འཇམ་དཔལ་དེ་བཞིན་གཤེགས་པ་དཀོན་མཆོག་འབྱུང་བ་ཞེས་བྱ་བ་ཞིག་བྱུང་སྟེ།
འདིས་དེ་བཞིན་གཤེགས་པ་དཀོན་མཆོག་འབྱུང་བའི་དྲུང་དུ་བྱང་ཆུབ་ཏུ་སེམས་བསྐྱེད་དོ།། 
དེའི་སངས་རྒྱས་ཀྱི་ཞིང་གི་ཡོན་ཏན་བཀོད་པར་གྱུར་པ་དེ་དག་བསྐལ་པ་གང་གཱའི་ཀླུང་གི་བྱེ་མ་སྙེད་དུ་བཤད་ཀྱང་ཆ་ཙམ་ཡང་བཤད་པར་མི་འགྱུར་ཏེ།
སྲིང་མོ་འདིས་ནི་དེར་བྱང་ཆུབ་ཏུ་སེམས་བསྐྱེད་དོ།། 
གསོལ་པ།
ཅི་བུད་མེད་དུ་གྱུར་པ་ལགས་སམ།
བཀའ་སྩལ་པ།
དེ་ནི་མ་ཡིན་ཏེ།
འདི་ནི་དེའི་ཚེ་དེའི་དུས་ན།
འཁོར་ལོས་སྒྱུར་བའི་རྒྱལ་པོ་སྒྲ་དང་བྲལ་བ་ཞེས་བྱ་བར་གྱུར་ཏེ།
འཇམ་དཔལ་སྲིང་མོ་འདི་ལ་ནི་བུད་མེད་ཅེས་ཀྱང་མི་བྱ།
སྐྱེས་པ་ཞེས་ཀྱང་མི་བྱའོ།། 
སྲིང་མོ་འདི་ནི་སྒྱུ་མ་ལྟ་བུའི་ཏིང་ངེ་འཛིན་ཐོབ་པ་སྟེ།
དེ་ཇི་ལྟར་འདོད་པ་ལྟར་བདག་གི་ལུས་སྤྲུལ་པར་བྱེད་དོ།། 
འཇམ་དཔལ་སྲིང་མོ་འདི་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རྡུལ་དང་།
ཡལ་ག་དང་།
འདབ་མ་ཇི་སྙེད་ཡོད་པ་དེ་སྙེད་ཀྱི་བསྐལ་པ་གྲངས་མེད་པ་བརྒྱ་ཕྲག་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཏེ།
ཀུན་ཏུ་སྣང་བ་སྦྱིན་པ་ཞེས་བྱ་བའི་དེ་བཞིན་གཤེགས་པ་སངས་རྒྱས་བཅོམ་ལྡན་འདས་ཡོན་ཏན་གྱི་ཚོགས་ཆེན་པོས་བརྒྱན་པའི་སངས་རྒྱས་ཀྱི་ཞིང་དུ་འབྱུང་བར་འགྱུར་ཏེ།
བཅོམ་ལྡན་འདས་དེ་བཞིན་གཤེགས་པ་དཀོན་མཆོག་འབྱུང་བའི་སངས་རྒྱས་ཀྱི་ཞིང་ཅི་འདྲ་བར་གྱུར་པ་འདི་ཡང་དེ་བཞིན་ཏེ།
ལྷག་པ་མེད།
ཆད་པ་མེད་དོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་ལ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་འདི་སྐད་ཅེས་གསོལ་ཏོ།། 
བཅོམ་ལྡན་འདས་འཇམ་དཔལ་གཞོན་ནུར་གྱུར་པ་འདི་ནི་བགྱིད་པ་དང་།
བགྱི་བ་མང་སྟེ།
འདས་པ་དང་།
མ་འོངས་པའི་ཆོས་རྣམས་ལ་ཡང་རྣམ་པར་རྟོགས་པར་བགྱིད་དོ།། 
འཇམ་དཔལ་གྱིས་སྨྲས་པ།
རིགས་ཀྱི་བུ་དེ་བཞིན་ཏེ།
ཇི་སྐད་སྨྲས་པ་བཞིན་ནོ།། 
དེ་ལྟར་བདག་ནི་བྱེད་པ་མང་བ་སྟེ།
དེ་དག་ནི་ཆོས་ཀྱི་དབྱིངས་མི་ཟད་པའི་ཕྱིར་བྱེད་པ་ཟད་པར་མི་འགྱུར་རོ།། 
དེ་ནས་དེ་བཞིན་གཤེགས་པ་འཇུག་སྲེད་ཀྱི་རྒྱལ་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
འཇམ་དཔལ་ཁྱོད་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དང་མ་རྩོད་ཅིག།
དེ་ཅིའི་ཕྱིར་ཞེ་ན།
རིགས་ཀྱི་བུ་འདི་ནི་སྤོབས་པ་དང་།
འདྲི་བ་བསམ་གྱིས་མི་ཁྱབ་པ་དང་ལྡན་པ་ཡིན་ཏེ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་མཉམ་པར་བཞག་པ་གང་ལ་མཉམ་པར་གཞོག་པ་དང་ལྡན་པར་བྱེད་པའི་ཏིང་ངེ་འཛིན་དང་།
མཉམ་པར་གཞོག་པ་དེ་དག་གི་མིང་ཙམ་ཡང་ཁྱོད་ཀྱིས་མི་ཤེས་སོ།། 
དེ་ནས་འཁོར་དེ་ན་བྱང་ཆུབ་སེམས་དཔའ་ལས་ཐོག་མ་བདག་འདི་སྙམ་དུ་གྱུར་ཏེ།
ཀྱེ་མའོ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེ་ནི་དེ་བཞིན་གཤེགས་པ་རྣམས་ཀྱིས་བསྔགས་པར་འགྱུར་རོ་སྙམ་མོ།། 
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་སེམས་ཀྱིས་མཁྱེན་ནས།
བྱང་ཆུབ་སེམས་དཔའ་སེམས་ཤིན་ཏུ་དུལ་བ་ཞེས་བྱ་བ་ལ་བཀའ་སྩལ་པ།
རིགས་ཀྱི་བུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་ཇི་སྙེད་པ་དེ་དག་ཐམས་ཅད་འཇམ་དཔལ་འདྲ་བར་གྱུར་དུ་ཟིན་ཀྱང་སྲིང་མོ་འདིའི་ཏིང་ངེ་འཛིན་གྱི་མཐུ་དང་།
རྣམ་པར་འཕྲུལ་པ་དང་།
ཆོ་འཕྲུལ་དང་།
ཡེ་ཤེས་ཀྱི་བརྒྱ་ཕྲག་སྟོང་གི་ཆར་ཡང་མི་ཕོད་དོ།། 
ཏིང་ངེ་འཛིན་གང་དག་ལ་སྲིང་མོ་འདི་མཉམ་པར་གཞོག་པ་དང་ལྡང་བར་བྱེད་པའི་མིང་ཡང་འཇམ་དཔལ་གྱིས་མི་ཤེས་སོ།། 
རིགས་ཀྱི་བུ་གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན།
སེམས་ཅན་ཇི་སྙེད་ཡོད་པ་དེ་དག་ཐམས་ཅད་ཏིང་ངེ་འཛིན་གྱི་མཐུ་དང་ཡེ་ཤེས་དང་མཉམ་པར་གཞོག་པས་ཐེ་ཚོམ་སེལ་བ་དང་འདྲ་བར་གྱུར་དུ་ཟིན་ཀྱང་།
དེ་དག་ཐམས་ཅད་ཀྱིས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའི་ཏིང་ངེ་འཛིན་དང་།
ཡེ་ཤེས་དང་།
སྟོབས་དང་།
རྣམ་པར་འཕྲུལ་པའི་བརྒྱ་ཕྲག་སྟོང་གི་ཆར་ཡང་མི་ཕོད་དེ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་གང་ལ་མཉམ་པར་གཞོག་ཅིང་ལྡང་བར་བྱེད་པའི་ཏིང་ངེ་འཛིན་དེ་དག་གི་མིང་ཙམ་ཡང་སྲིང་མོ་འདིས་མི་ཤེས་སོ།། 
རིགས་ཀྱི་བུ་གལ་ཏེ་སེམས་ཅན་ཐམས་ཅད་ཏིང་ངེ་འཛིན་དང་།
ཡེ་ཤེས་དང་མཉམ་པར་གཞོག་པས་སྒྲིབ་པ་ཐམས་ཅད་རྣམ་པར་སེལ་བ་དང་འདྲ་བར་གྱུར་ཏེ་ཡེ་ཤེས་དེ་དང་ལྡན་དུ་ཟིན་ཀྱང་དེ་བཞིན་གཤེགས་པའི་གོམ་པ་འདོར་བ་ཡང་མི་ཤེས་ཏེ་རྨོངས་པར་འགྱུར་ཞིང་།
དེ་བཞིན་གཤེགས་པའི་ཞབས་གོམ་པ་ཇི་ལྟར་འདོར།
ཇི་ལྟར་འཇོག་མི་ཤེས་པར་འགྱུར་ཏེ།
རིགས་ཀྱི་བུ་དེ་ལྟར་སངས་རྒྱས་ཀྱི་ཡེ་ཤེས་ནི་བསམ་གྱིས་མི་ཁྱབ་བོ།། 
སངས་རྒྱས་ཀྱི་ཡེ་ཤེས་བསམ་གྱིས་མི་ཁྱབ་པ་བསྟན་པ་འདི་སྟོན་པའི་ཚེ།
སྲོག་ཆགས་བརྒྱ་སྟོང་ཕྲག་བདུན་ཅུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས།
བདག་ཅག་ཀྱང་ཡེ་ཤེས་དེ་དང་ལྡན་པར་གྱུར་ཅིག་ཅེས་དེ་སྐད་ཀྱི་ཚིག་ཀྱང་སྨྲས་སོ།། 
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་ཤིན་ཏུ་དུལ་བ་ལ་བཀའ་སྩལ་པ།
རིགས་ཀྱི་བུ་སྲིང་མོ་འདིས་ནི་འཇམ་དཔལ་གཞོན་ནུར་གྱུར་པ་བྱང་ཆུབ་ཏུ་སེམས་བསྐྱེད་དུ་བཅུག་སྟེ།
འཇམ་དཔལ་གཞོན་ནུར་གྱུར་པ་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་ཤར་ཕྱོགས་ན་གང་གཱའི་ཀླུང་གི་བྱེ་མ་སྙེད་ཡོད་པ་དེ་བཞིན་དུ་ལྷོ་ཕྱོགས་དང་།
ནུབ་ཕྱོགས་དང་།
བྱང་ཕྱོགས་དང་།
ཕྱོགས་བཅུ་ན་ཡོད་དོ།། 
རིགས་ཀྱི་བུ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་འདིས་སྲིང་མོ་འདི་བྱང་ཆུབ་ཏུ་སེམས་བསྐྱེད་དུ་བཅུག་སྟེ།
སྲིང་མོ་འདི་ཇི་ལྟ་བ་དེ་དང་འདྲ་བའི་བྱང་ཆུབ་སེམས་དཔའ་གང་གཱའི་ཀླུང་གི་བྱེ་མ་སྙེད་རིགས་ཀྱི་བུ་འདིས་ནི་ཤར་ཕྱོགས་སུ་བྱང་ཆུབ་ཏུ་སེམས་བསྐྱེད་དུ་བཅུག་གོ།། 
ཕྱོགས་བཅུ་ཀུན་གྱི་བར་དུའང་དེ་བཞིན་ནོ།། 
རིགས་ཀྱི་བུ་ང་ཉིད་ད་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བ་མཐོང་ངམ།
རིགས་ཀྱི་བུ་ང་ཡང་འདས་པའི་དུས་ན་དེ་བཞིན་གཤེགས་པ་རི་རབ་རྒྱལ་མཚན་གྱི་གསུང་རབ་ལས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བས་བྱང་ཆུབ་ཏུ་སེམས་བསྐྱེད་དུ་བཅུག་སྟེ།
ང་ཇི་ལྟ་བ་དེ་འདྲ་བའི་དེ་བཞིན་གཤེགས་པ་གང་གཱའི་ཀླུང་གི་བྱེ་མ་སྙེད་ཕྱོགས་བཅུར་བྱང་ཆུབ་ཏུ་སེམས་བསྐྱེད་དུ་བཅུག་སྟེ།
དེ་དག་ད་ལྟར་བཞུགས་སོ།། 
འཚོ་གཞེས་སོ།། 
དཔག་ཏུ་མེད་པ་དེ་དག་ཀྱང་ཡོངས་སུ་མྱ་ངན་ལས་འདས་སོ།། 
ཚིག་དེ་གསུངས་མ་ཐག་ཏུ་དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་སོ།། 
ཆོས་ཀྱི་རྣམ་གྲངས་འདི་བཤད་པའི་ཚེ་ཀུན་ཏུ་འོད་ཀྱི་འཇིག་རྟེན་གྱི་ཁམས་དེར་བྱང་ཆུབ་སེམས་དཔའ་ཁྲག་ཁྲིག་ཕྲག་དགུ་བཅུ་རྩ་གཉིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ།། 
འཇིག་རྟེན་གྱི་ཁམས་འདིར་ཡང་སེམས་ཅན་བསམ་པ་ཡོངས་སུ་དག་པ་རྣམས་ཀྱི་རྣ་བའི་དབང་པོ་ལ་ཆོས་ཀྱི་རྣམ་གྲངས་གྲགས་པར་གྱུར་ཏོ།། 
བྱང་ཆུབ་སེམས་དཔའ་བྱམས་པས་ཀྱང་མ་ལྷག་མ་ཆད་པར་ཀུན་བཟུང་ངོ།། 
འཇིག་རྟེན་གྱི་ཁམས་འདིར་ཡང་ཆོས་ཀྱི་རྣམ་གྲངས་འདི་ཐོས་ནས་སྲོག་ཆགས་བྱེ་བ་དྲུག་ཅུ་རྩ་བཞི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ།། 
བྱང་ཆུབ་སེམས་དཔའ་སྟོང་ཕྲག་བདུན་ཅུས་ནི་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་བོ།། 
དགེ་སློང་སྟོང་ཕྲག་བཅུ་བཞིས་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ།། 
དགེ་སློང་མ་ལྔ་སྟོང་དང་།
ལྷ་དང་མིའི་སྐྱེ་དགུ་སེམས་ཅན་ཁྲག་ཁྲིག་ཕྲག་དྲུག་ཅུ་རྩ་དྲུག་ནི་ཆོས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།། 
དེ་ནས་བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པས་བྱང་ཆུབ་སེམས་དཔའ་བྱམས་པ་ལ་བཀའ་སྩལ་པ།
མ་ཕམ་པ་ཁྱོད་ཀྱིས་ཆོས་ཀྱི་རྣམ་གྲངས་འདི་ལོང་ཤིག།
གཞན་ལ་ཡང་རྒྱ་ཆེར་ཤོད་ཅིག།
གསོལ་པ།
བཅོམ་ལྡན་འདས་བདག་གིས་ཆོས་ཀྱི་རྣམ་གྲངས་འདི་བླངས་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
མ་ཕམ་པ་ཅི་ནས་ཀྱང་ཆོས་ཀྱི་རྣམ་གྲངས་འདི་ཕྱི་མའི་དུས་ཕྱི་མའི་ཚེ་སྤྱོད་པར་འགྱུར་བར་ཁྱོད་ལ་གཏད་དོ།། 
མ་ཕམ་པ་གལ་ཏེ་བྱང་ཆུབ་སེམས་དཔའ་ད་ལྟར་ཕྱོགས་བཅུའི་འཇིག་རྟེན་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཞུགས་པ་འཚོ་བ།
གཞེས་པ་ཇི་སྙེད་པ་དང་།
གང་མ་འོངས་པའི་དུས་ན་སྤྱད་པ་སྤྱོད་པ་དང་།
སྤྱོད་པར་འགྱུར་བ་དང་།
ཡོངས་སུ་བརྟག་པ་བཟུང་ན་སེམས་ཅན་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཤིང་སྟོབས་བཅུ་དང་ལྡན་པར་འགྱུར།
གང་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་དེ་དག་ཀྱང་ཡོངས་སུ་བརྟག་པ་བཟུང་ན།
ཉན་ཐོས་དང་རང་སངས་རྒྱས་དང་བཅས་ཏེ་སླར་ཞུགས་པར་གྱུར་ལ།
དེ་སྙེད་ཀྱི་དེ་བཞིན་གཤེགས་པ་མང་པོ་ལ་ཕྱི་མའི་མཐར་ཐུག་གི་བར་དུ་བདེ་བའི་ཡོ་བྱད་ཐམས་ཅད་ཀྱིས་བཀུར་སྟི་བྱས།
རིམ་གྲོ་བྱས།
བསྟི་སྟང་བྱས།
མཆོད་པ་བྱས་ཤིང་ཡོངས་སུ་མྱ་ངན་ལས་འདས་ནས་ཀྱང་ཡུན་དེ་སྲིད་དུ་མཆོད་པ་བྱས་ན་བྱང་ཆུབ་སེམས་དཔའ་བསོད་ནམས་མང་དུ་འཕེལ་བར་འགྱུར་རམ།
མ་ཕམ་པས་གསོལ་པ།
བཅོམ་ལྡན་འདས་བདག་གིས་དཔེ་འདི་ཐོས་ནས་སེམས་ཀྱང་རྨོངས་པར་འགྱུར་ཏེ།
དེ་ལྟར་བསོད་ནམས་ཀྱི་ཕུང་པོ་དཔག་ཏུ་མ་མཆིས་པར་འགྱུར་རོ།། 
བཅོམ་ལྡན་འདས་ཀྱིས་བཀའ་སྩལ་པ།
མ་ཕམ་པ་གང་ཆོས་ཀྱི་རྣམ་གྲངས་འདི་ལེན་པར་བྱེད།
འཛིན་པར་བྱེད།
ཀློག་པར་བྱེད།
ཀུན་ཆུབ་པར་བྱེད།
གཞན་ལ་ཡང་རྒྱ་ཆེར་སྟོན་པར་བྱེད་ཅིང་ཆུང་ངུ་ན་ཐོས་ནས་མོས་པར་བྱེད་པའི་བྱང་ཆུབ་སེམས་དཔའ་དེ་ནི་དེ་བས་ཀྱང་ཤིན་ཏུ་བསོད་ནམས་མང་དུ་འཕེལ་བར་འགྱུར་རོ།། 
མ་ཕམ་པ་ང་ད་མྱ་ངན་ལས་འདས་ནས་གང་བུད་མེད་ལ་ལ་ཞིག་གིས་སྲིང་མོ་ཐེ་ཚོམ་སེལ་བ་དེའམ།
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་དེའམ།
དེ་བཞིན་གཤེགས་པ་འཇུག་སྲེད་ཀྱི་རྒྱལ་པོ་དེའི་མཚན་ཐོས་སམ།
ཆུང་ངུ་ན་ཆོས་ཀྱི་རྣམ་གྲངས་འདི་ཐོས་ན།
དེ་ཉིད་དེའི་ལུས་ཐ་མར་གྱུར་ཏེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་མྱུར་དུ་མངོན་པར་རྫོགས་པར་འཚང་རྒྱ་བར་འགྱུར་རོ།། 
ཚེ་འདས་ནས་ཀྱང་སངས་རྒྱས་འབྱུང་བ་མཉེས་པར་བྱེད་པར་འགྱུར་རོ།། 
མི་ཁོམ་པ་བརྒྱད་ཀྱང་ཡོངས་སུ་སྤོང་བར་འགྱུར་རོ།། 
ཚེ་རབས་ཀྱང་དྲན་པར་འགྱུར་རོ།། 
གཟུངས་ཀྱང་ཐོབ་པར་འགྱུར་རོ།། 
སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱང་ཐོབ་པར་འགྱུར་རོ།། 
གཞན་ཡང་མངལ་དུ་མི་གནས་པར་འགྱུར་རོ།། 
དེ་ཅིའི་ཕྱིར་ཞེ་ན།
སྐྱེས་བུ་དམ་པ་དེ་དག་ནི་བུད་མེད་གང་དག་བདག་ཅག་གི་མིང་ཐོས་པ་དེ་ཡོན་ཏན་འདི་དག་དང་ལྡན་པར་གྱུར་ཅིག་ཅེས་སྨོན་ལམ་འདེབས་པའི་ཕྱིར་རོ།། 
བཅོམ་ལྡན་འདས་དགྱེས་ཤིང་དེ་སྐད་ཅེས་བཀའ་སྩལ་པ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་མ་ཕམ་པ་དང་།
ལྷ་དང་།
མི་དང་།
ལྷ་མ་ཡིན་དང་།
དྲི་ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་དགའོ།། 
སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།།། 
ལོ་ཙྪ་བ་བན་དེ་དཔལ་དབྱངས་དང་དཔལ་བརྩེགས་ཀྱིས་བསྒྱུར་ཅིང་ཞུས།།།། 
