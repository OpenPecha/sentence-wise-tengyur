༄༅།། རྒྱ་གར་སྐད་དུ།
ཨཱ་རྱདྷ་རྨ་སཱ་ག་ར་ནཱ་མ་དྷཱ་ར་ཎཱི།
བོད་སྐད་དུ།
འཕགས་པ་ཆོས་ཀྱི་རྒྱ་མཚོ་ཞེས་བྱ་བའི་གཟུངས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་བཱ་རཱ་ཎ་སཱི་ན་དྲང་སྲོང་སྨྲ་བ་རི་དགས་ཀྱི་ནགས་ན་དགེ་སློང་ལྔ་བརྒྱ་ཐམ་པའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ།
དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་དང་།
དགེ་སློང་དེ་དག་གིས་བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ།། 
དགེ་སློང་དག་ངས་ནི་ཆོས་ཟབ་མོ་མཐོང་བར་དཀའ་བ།
རྟོགས་པར་དཀའ་བ།
ཆ་ཕྲ་བ།
བརྟགས་པ་མཁས་ཤིང་ཤེས་པས་རིག་པར་བྱ་བ་རྟོགས་སོ།། 
ངས་ནི་སྐྱེ་བོ་མང་པོ་ལ་ཕན་པ་དང་།
སྐྱེ་བོ་མང་པོ་ལ་བདེ་བ་དང་།
འཇིག་རྟེན་ལ་སྙིང་བརྩེ་བ་དང་།
སྐྱེ་བོ་ཕལ་པོ་ཆེའི་དོན་དང་།
ལྷ་དང་མི་རྣམས་ལ་ཕན་པ་དང་།
བདེ་བའི་ཕྱིར་ཆོས་ཀྱི་འཁོར་ལོ་བསྐོར་ཏོ།། 
ངས་ཐོགས་པ་མེད་པའི་ཆོས་ཀྱི་འཁོར་ལོ་བསྐོར་བའི་ཕྱིར་ངེས་པ་ཁོ་ནར་བསྒྲུབ་པར་བྱའོ།། 
དགེ་སློང་དག་ཆོས་ཀྱི་རྒྱ་མཚོའི་གཟུངས་ཞེས་བྱ་བའི་ཆོས་ཀྱི་རྣམ་གྲངས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དྲན་པའི་བློ་དང་ལྡན་པ།
བློ་གྲོས་ཀྱི་བློ་དང་ལྡན་པ།
རྟོགས་པའི་བློ་དང་ལྡན་པ།
བརྟན་པའི་བློ་དང་ལྡན་པ།
ཤེས་རབ་ཀྱི་བློ་དང་ལྡན་པ།
གསུང་གི་མཆོག་དང་ལྡན་པ།
སྤོབས་པ་མཆོག་དང་ལྡན་པ།
མཁྱེན་ཅིང་གཟིགས་པ་དག་གིས་བསྟན་ཅིང་བཤད་པ་ཡོད་དེ།
གང་དག་དེ་ཤེས་པ་དང་།
གང་དག་དེ་འཛིན་པ་དེ་དག་གིས་ནི་མྱུར་བ་ཁོ་ནར་ཆོས་ལྔ་ཐོབ་པར་འགྱུར་རོ།། 
ལྔ་གང་ཞེ་ན།
འདི་ལྟ་སྟེ།
ཐོས་པ་འཛིན་པའི་དྲན་པ་དང་ལྡན་པར་འགྱུར་བ་དང་།
བརྗེད་ངས་པ་མེད་པའི་དྲན་པ་དང་ལྡན་ཞིང་ཆོས་བཟུང་བ་རྣམས་ཆུད་ཟ་བར་མི་འགྱུར་བའི་བློ་གྲོས་དང་ལྡན་པར་འགྱུར་བ་དང་།
རྣོན་པོ་ཐོབ་པའི་རྟོགས་པ་དང་ལྡན་པར་འགྱུར་བ་དང་།
ཡི་གེ་དང་།
དོན་དང་ཚིག་ལ་འཇུག་པའི་སྤོབས་པ་ཐོགས་པ་མེད་པ་དང་ལྡན་པར་འགྱུར་བ་དང་།
སེམས་ཅན་རྣམས་ཀྱི་རྒྱུའི་ལམ་མངོན་པར་ཤེས་ནས་སྔོན་གྱི་གནས་རྗེས་སུ་དྲན་པ་ལ་མཁས་པར་འགྱུར་བ་སྟེ།
ཆོས་ལྔ་པོ་འདི་དག་ནི་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བཞག་གོ།། 
ད་ལྟར་ང་ཡང་འཇོག་གོ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།
ཀུན་དགའ་བོ་ཆོས་ཐམས་ཅད་ཀྱི་སྡོམ་གྱི་གཞི་བསྡུ་བ་ཁྱོད་ལ་བསྟན་པར་བྱ་སྟེ།
དེས་ན་ཁྱོད་ཀྱིས་མ་ཐོས་པའི་ཆོས་རྣམས་ཐོས་པར་འགྱུར་རོ།། 
ཐོས་པའི་ཆོས་རྣམས་འཛིན་པར་འགྱུར་རོ།། 
བཟུང་བའི་ཆོས་རྣམས་ནི་ཉམས་སུ་ལེན་པར་འགྱུར་རོ།། 
ཉམས་སུ་བླངས་བའི་ཆོས་རྣམས་ནི་གཞན་དག་ལ་ཁོང་དུ་ཆུད་པར་བྱེད་དོ།། 
ཚིག་གི་རབ་ཏུ་དབྱེ་བ་ལྔ་ནི་འདི་ལྟ་སྟེ།
འདུ་བྱེད་ཀྱི་ཚིག་གི་རབ་ཏུ་དབྱེ་བ་དང་།
དེ་བཞིན་དུ་མ་ཐོས་པའི་ཆོས་ཀྱི་ཚིག་གི་རབ་ཏུ་དབྱེ་བ་དང་།
བླ་ན་མེད་པའི་ཚིག་གི་རབ་ཏུ་དབྱེ་བ་དང་།
ས་ནས་ས་བརྟགས་པའི་ཡི་གེའི་ཚིག་གི་རབ་ཏུ་དབྱེ་བ་དང་།
ངེས་པའི་ཚིག་དང་བརྡ་སྣ་ཚོགས་ཀྱི་ཚིག་གི་རབ་ཏུ་དབྱེ་བའོ།། 
དེ་ལ་འདི་དག་ནི་གཟི་བྱིན་བརྟན་པར་བྱེད་པའི་ཚིག་རིག་སྔགས་དང་ལྡན་པ་སྟེ།
གླིང་བཞི་པའི་འཇིག་རྟེན་གྱི་ཁམས་ཀྱི་གནོད་སྦྱིན་དང་།
སྲིན་པོ་དང་།
གྲུལ་བུམ་དང་།
ཡི་དགས་དང་།
ཤ་ཟ་འཛམ་བུའི་གླིང་དུ་ལྷགས་པ་ཐམས་ཅད་ཀྱིས་གང་ཟག་དེ་ལ་ཟས་ཀྱི་སྣ་གྲངས་རྣམས་དང་སྨན་རྣམས་སྦྱིན་པར་འགྱུར་རོ།། 
དེ་ལ་གསང་སྔགས་ཀྱི་ཚིག་ཆོས་ལས་བྱུང་བ་གཞན་དག་ལ་མི་གནོད་པ།
དེ་བཞིན་གཤེགས་པས་གསུངས་པ།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་རྣམས་ཀྱིས་མནོས་བ་བསྟན་པ་ཡོངས་སུ་འཛིན་པ་ནི་འདི་དག་ཡིན་ཏེ་ཀུན་དགའ་བོ་གསང་སྔགས་ཀྱི་ཚིག་འདི་དག་ཉོན་ཅིག།
ཁྱོད་ཕྱིས་འགྱོད་ཏ་རེ།
སྱཱད་ཡ་ཐེ་ད་ན།
ཀརྨ་ཀེ་ཏ་མ་ནུཙྪེ།
ར་ཏི་རུ་ཏ་གྲ་ན་དྲ་མ།
ཐུ་མ་ན།
ནཻ་ལ་ཏ།
ཨ་སཾ་ཀུ་ལ་སྠཱ།
བུ་མི་ཨ་ནུསྨ་རི།
ཨི་ཤྃ་ག་མ་ཨི་ཤ་སྟཱ།
ཀླེ་ན་ཨ་ནུ་ག་ཏེ།
ཡཱ་མུ་ལ་གུམ་བྷེ།
པ་བྷེ་མ་གུ་རྦ་ཡ་བ།
ཨ་སྱ་བཱ་ཀྱ་སྱ་བི་ལཾ་ག་བེ་ལ་མ་ཐ་ཤྲཱི་བ་བ་རཱི་བཉྩ་ཀ།
བྲ་ས་ཏེ།
ཨ་བ་བེ་ལ།
ཨ་གྲ་བེ་ལ།
ནི་ཤི་ཁུ་ཨུ་ཙེ་ཛུ་མེ།
ཨུ་ཛེ་ཛུ་མེ།
ཀུན་དགའ་བོ་འདི་དག་ནི་གནོད་སྦྱིན་གྱི་དབབ་པ་གྲུབ་པ་དང་།
གནོད་སྦྱིན་གང་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་མཐོང་བ་ལ་བསྙེན་བཀུར་ཡང་བྱེད་བྱེད།
རིམ་གྲོ་ཡང་བྱེད་བྱེད་པ་རྣམས་འཆིང་བ་སྟེ།
ཀུན་དགའ་བོ་ཁྱོད་ཀྱིས་གནོད་སྦྱིན་དབབ་པ་གྲུབ་པ།
དེ་བཞིན་གཤེགས་པས་གསུངས་པ་རྣམས་ཟུང་ཤིག།
ཀུན་དགའ་བོ་གང་ལ་ལ་གསང་སྔགས་ཀྱི་ཚིག་སྐྱོན་མེད་པའི་ཚིག་འདི་དག་འཛིན་པ་དང་།
འཆང་བ་དང་།
ཀུན་ཆུབ་པར་བྱེད་པ་དེ་ལ་ནི་རྒྱལ་པོ་ཆེན་པོ་བཞི་སེམས་བཞིན་དུ་གནས་སོ།། 
ཀུན་དགའ་བོ་གསང་སྔགས་ཀྱི་ཚིག་འདི་དག་གཟུང་བས་ནི་དྲན་པ་དང་ལྡན་པར་འགྱུར་རོ།། 
སངས་རྒྱས་རྣམས་དང་བྲལ་བར་མི་འགྱུར་རོ།། 
ཀུན་དགའ་བོ་ཤར་གྱི་ལུས་འཕགས་ཀྱི་གླིང་ན་ནི་གནོད་སྦྱིན་སྲིད་པ་སྣང་བྱེད་ཅེས་བྱ་བ་གནས་སོ།། 
ཀུན་དགའ་བོ་ནུབ་ཀྱི་བ་ལང་སྤྱོད་ཀྱི་གླིང་ན་ནི་གནོད་སྦྱིན་ཆེར་སྤྱོད་ཅེས་བྱ་བ་གནས་སོ།། 
ཀུན་དགའ་བོ་བྱང་གི་སྒྲ་མི་སྙན་གྱི་གླིང་ན་ནི་གནོད་སྦྱིན་རྣམ་གྲགས་ཞེས་བྱ་བ་གནས་སོ།། 
ཀུན་དགའ་བོ་འཛམ་བུའི་གླིང་ན་ནི་གནོད་སྦྱིན་གྲགས་ཐོབ་ཅེས་བྱ་བ་གནས་ཏེ།
ཀུན་དགའ་བོ་གནོད་སྦྱིན་དེ་དག་གིས་ཀྱང་རྗེས་སུ་དྲན་པར་འགྱུར་རོ།། 
ཀུན་དགའ་བོ་གནོད་སྦྱིན་གཞན་གཟི་བརྗིད་ཟ་བ་གང་ཡིན་པ་དེ་དག་ཀྱང་དད་པ་ཐོབ་པར་འགྱུར་རོ།། 
དད་པ་ཐོབ་པར་གྱུར་ནས་ཀྱང་དད་པ་མི་ཕྱེད་པར་ཐོབ་པར་བྱ་བའི་ཕྱིར་འགྲོ་བར་བྱེད་དོ།། 
ཀུན་དགའ་བོ་དེ་ལ་འདི་དག་ནི་ཤེས་བཞིན་གྱི་ཚིག་དྲང་སྲོང་གིས་བསྟན་པ་དག་ཡིན་ཏེ།
ཀུན་དགའ་བོ་ཁྱོད་ཀྱིས་དེ་བཞིན་གཤེགས་པ་དྲང་སྲོང་གི་མཆོག་གི་ཚིག་གི་མཆོག་སྲོག་ཆགས་འབྱུང་པོ་ཐམས་ཅད་ལ་རྣམ་པར་མི་འཚེ་བའི་ཚིག་རྣམས་ཟུང་ཤིག་དང་ངས་བཤད་དོ།། 
ཀུན་དགའ་བོ་དེ་ལ་ངའི་ཕྱི་ན་འབྲང་བའི་གནོད་སྦྱིན་གང་ཡིན་པ་དེ་དག་གིས་ཀྱང་བར་ཆད་བྱེད་མི་ནུས་སོ།། 
སྱཱད་ཡ་ཐེ་ད་ན།
དན་དྷ་ར་མ་ཧཱ་ཧ་ར།
ཧ་ར་མ་པ་ར་ན།
རུད་དྲ་ཏྲ།
ཀུ་མ་ཏི་དྲི་ཏྲ།
ཨིནྡྲ་མནྡུ་ཀེ།
ཨ་བ་ཏེ།
ས་ཧ་རཱ།
ས་དྷུ་མ་ཏི།
ཨི་ལ་ལ་པ་མ་ཏི།
ཨ་བ་ཏི།
ཏ་ར་བ་ར།
ཡི་བིཥྚ་ས་ད་བིཥྚ།
ཨ་བ་ཏིཥྚ།
པ་རི་བརྟ།
ཨི་ཤ་བརྟ།
ས་ད་བརྟ།
ཀྲ་མ་ཀྲ་མ་ཏི་ར་ན།
ཨ་སི་བ་ཅེ་མ་ལ་བི་ན་ཧ་ཐི།
བྲ་ཤ་སུ་རེ།
དྷུ་དྷུ།
ཨུཀྐ་མུཀྒྲ།
ཨུཀྒྲ་བ་ཏི།
བི་ས་ར་གྲ་མ་ཏི།
ཐམས་ཅད་དང་ལྡན་པའི་གླིང་བཞི་བ་ཆེན་པོའི་འཇིག་རྟེན་གྱི་ཁམས་ཀྱི་གནོད་སྦྱིན་དང་།
འབྱུང་པོ་དང་།
གྲུལ་བུམ་དང་།
ཡི་དགས་དང་།
སྲུལ་པོ་དང་།
ཀླུ་དང་།
དྲི་ཟ་དང་།
ཤ་ཟ་གནས་པ་གང་ཡང་རུང་བ་དེ་དག་གིས་ཁྱིམ་གྱི་ནང་ན་གནས་པ་དང་།
ལམ་དུ་ཞུགས་པ་རྣམས་ཀྱིས་དེ་བཞིན་གཤེགས་པས་གསུངས་པའི་ཚིག་འདི་དག་ཐོས་ནས་དགའ་བར་འགྱུར་རོ།། 
ཀུན་དགའ་བོ་ཁྱོད་ཀྱིས་གཟུངས་སྔགས་ཀྱི་ཚིག་འདི་དག་ཟུང་ཤིག།
ཕྱིས་འགྱོད་ཏ་རེ།
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
གནོད་སྦྱིན་གྲུབ་པ་འདི་དག་ནི།། 
གླིང་བཞི་དག་ན་གཙོ་ཞེས་བྱ།། 
གསང་སྔགས་འདི་དག་སུ་འཆང་བ།། 
དེ་ཡི་དྲན་པ་འཕེལ་བར་འགྱུར།། 
སངས་རྒྱས་རྣམས་ཀྱིས་གསུངས་པ་ཡི།། 
གནོད་སྦྱིན་དེ་དག་ལྷགས་ནས་ནི།། 
ཆོས་རྒྱལ་རྣམས་ཀྱིས་བསྟན་པ་དག།
ཉམས་པར་གྱུར་བ་དེ་ལ་སྟོན།། 
དཔག་ཚད་བརྒྱ་ཕྲག་མང་པོར་ཡང་།། 
མཐར་གྱིས་སུ་ནི་སོང་ནས་ཀྱང་།། 
ཟབ་ཅིང་དོན་དང་ལྡན་པ་ཡི།། 
ཚིག་འདི་དག་ནི་མཉན་པར་བྱ།། 
འདི་དག་ཆོས་ཀུན་རྩ་བ་སྟེ།། 
དེ་དག་མཁས་རྣམས་ཉན་པར་གྱིས།། 
དྲག་པོ་དག་གིས་ཐོས་ན་ཡང་།། 
ཕྱི་ནས་མཆོག་ཏུ་དགའ་བ་སྟེ།། 
གང་ལ་བདེ་དང་སྡུག་བསྔལ་མེད།། 
དེ་ལ་དེ་ནི་དགའ་བར་འགྱུར།། 
ས་འདི་ཆགས་པ་མེད་པ་སྟེ།། 
སངས་རྒྱས་ས་ནི་བསམ་མི་ཁྱབ།། 
ཆགས་པ་མེད་པར་བསྟན་པ་ཡི།། 
བསམ་ཡས་ས་དེ་ཐོབ་གྱུར་ནས།། 
ཉི་མ་སྤྲིན་ལས་བྱུང་བ་ལྟར།། 
དེ་ནི་ས་སྟེང་དེ་བཞིན་སྣང་།། 
འདི་ལ་སྐྱེ་མཆེད་ཕུང་བོ་རྣམས།། 
བདེན་དང་བྱང་ཆུབ་ཡན་ལག་དབང་།། 
དགེ་བའི་ཆོས་ནི་ཟབ་མོ་རྣམས།། 
སངས་རྒྱས་གསུངས་པ་ཅི་ཡང་ཡོད།། 
དེ་ཡི་ཐོས་པའི་ཚོགས་རྣམས་གང་།། 
ནམས་ཀྱང་ཆུད་ཟར་མི་འགྱུར་ཏེ།། 
མ་ཐོས་ཆོས་རྣམས་དེ་དག་ཐོས།། 
ཉེས་དང་ཉེས་མིན་རྣམས་ལ་མཁས།། 
རྟོགས་པར་ཁོང་དུ་ཆུད་པའི་མཆོག།
མིག་བཟངས་རྣམས་ཀྱང་དག་པར་འགྱུར།། 
འཆང་བ་དང་ནི་སྟོན་བྱེད་པ།། 
དེ་ནི་རྟག་ཏུ་སངས་རྒྱས་བསྔགས།། 
སངས་རྒྱས་ཀྱི་ནི་ཆོས་རྣམས་ལ།། 
ཐེ་ཚོམ་མི་མངའ་བདེན་པ་གང་།། 
བདེན་དེས་བདག་ལ་ལུང་མནོས་པ།། 
ཅི་ཡོད་ཐམས་ཅད་གནས་གྱུར་ཅིག།
སངས་རྒྱས་རྣམས་ནི་འབྱུང་རྣམས་ལ།། 
བྱམས་པས་གནས་པའི་བདེན་པ་དེས།། 
རང་གི་སེམས་དང་གཞན་སེམས་ལ།། 
སྟོན་པ་རབ་ཏུ་གནས་གྱུར་ཅིག།
གླིང་བཞིའི་གནས་ཀྱི་གནོད་སྦྱིན་དག།
མ་དད་པ་དང་དད་པར་བསྟན།། 
གང་ལ་རྟོགས་པ་མི་གནང་བ།། 
དེ་ལ་དེ་ཀུན་དོན་སྟོན་འགྱུར།། 
གནོད་སྦྱིན་སྐར་གདོང་གང་ཡིན་དང་།། 
གླང་ཆེན་སྣ་དང་ཁྱད་པར་སྟོབས།། 
དྲག་པོ་དགའ་བྱེད་གསོད་བྱེད་དང་།། 
ཟླ་བ་མགོ་མེད་ལུག་གསོད་པ།། 
དཔའ་སྡེ་དང་ནི་ལག་དཔའ་དང་།། 
སྲིན་པོ་དང་ནི་ས་འཛིན་པ།། 
ལྗང་ཁུ་ཁ་དང་རྣ་བཟང་དང་།། 
རལ་གྲིའི་སྤུ་ཅན་བོང་བུ་རྣམས།། 
ཐམས་ཅད་གྲུབ་པར་བྱེད་པར་ཤོག།
གསང་སྔགས་འདི་དག་སུ་འཛིན་ལ།། 
གནོད་སྦྱིན་སྲིན་པོ་དེ་དག་ནི།། 
སྤྲོ་བར་གྱུར་ནས་འཛུད་པར་བྱེད།། 
རྟག་ཏུ་དེ་ནི་སྤོབས་པ་དང་།། 
ཚིག་རྣམས་དང་ནི་ལུང་བསྟན་དང་།། 
ངེས་པའི་ཚིག་དང་ཆོས་ཀུན་དང་།། 
ཡི་གེ་རྣམས་ལ་མཁས་པར་འགྱུར།། 
ལུང་མནོས་པ་ཡང་ཆུད་མི་ཟ།། 
རྟོགས་པ་མཐའ་ཡས་འཕེལ་བར་འགྱུར།། 
རྟག་ཏུ་དོན་དང་ཡི་གེ་ལ།། 
དེ་ཡི་ཤེས་པ་འཕེལ་བར་འགྱུར།། 
སུམ་ཅུ་རྩ་གསུམ་ལྷ་རྣམས་དང་།། 
མི་མཇེད་བདག་པོ་ཚངས་པ་ཡང་།། 
དེ་ཡི་ལེགས་བཤད་ཉན་པ་རྣམས།། 
དེ་ཡི་མོད་ལ་དྲན་པར་བྱེད།། 
སྱཱད་ཡ་ཐེ་ད་ན།
ཧུ་ཀུ་ན།
མུ་ཀུ་ན།
ཧ་ར་ཎ།
བི་ཉ་ར་ཎ།
ཨི་ཤ་སྃ་ཀྲ་མ་ཎ།
ཨོྃ་སུ་མུ་ཁ།
ཏ་ག་ཎ།
ཨ་ག་ཎ།
ཨ་པྲི་ཡ།
ཨུསྠཱ་མེ།
ཀོ་བ་ཧ་རེ།
ཨུ་རུ་པ།
པྲ་བ་ཎ་ཏ་ན།
སཾ་གྲ་མེ་བ་ཧ་ཛ་ག་རེ།
བྲ་ཤི་ག་རེ།
གུ་ཌྷ་བ་ནེ།
ཨུཏྟ་ན།
བི་ཀུ་ཎ།
ཨི་ཤ་ཀུ་ན།
ཨ་ཏུ་ལ་ཏུ་ལ།
ཨ་ཊི་བ་ཊི།
བ་རི་ཙ་མོ་ཤ།
ཧ་ར།
ཛ་ག་ཏ།
ཨེ་བ་སྃ་པྲ་མུ་ཁེ།
ཨ་ག་བ་རེ།
ཋ་ཧུ་ས་ཧུ།
ཨི་ཏི་ཡ།
ཐཱ་ཧུ།
ཙ་ཏུ་ར་དྭཱི་བི་ཀཱ་ཡན།
ཋ་ཧུ་མ་ཧུ།
ཨུཀྒ་ཧུ།
དྷཱ་ར་ས་ཧུ།
སཾ་གྲ་ཧ།
ཨའི་ན་གྲ་ཧ།
ཨ་བི་ན་གྲ་ཧ།
བྲཛྙཱ་བྲིད་བྷ་ཡེ།
ཐ་ཧུ་ས་ཧུ།
ཀ་ར་ཀུ་རུ།
དྷ་ས་ཧུ།
དེ་ལ་འདི་སྐད་ཅེས་བྱ་སྟེ།
གསང་སྔགས་ཀྱི་ནི་ཚིག་འདི་དག།
གང་གི་ལག་དང་ལུས་ལ་ཡོད།། 
དེ་ནི་ཐོས་ལ་རྨོངས་པ་མེད།། 
དེ་ནི་ཤེས་རབ་མེད་མི་འགྱུར།། 
སྐར་མདའ་ཇི་བཞིན་ཉི་མ་བཞིན།། 
ཟླ་བ་ཇི་ལྟར་སྣང་བ་བཞིན།། 
དེ་ལྟར་ཐོས་དང་དོན་གྱིས་ཀྱང་།། 
མྱ་ངན་འདས་པའི་བར་ལ་རེག།
དེ་ནས་བཅོམ་ལྡན་འདས་ཀྱིས་དེའི་ཚེ་གསང་སྔགས་འདི་དག་བཀའ་སྩལ་ཏོ།། 
སྱཱད་ཡ་ཐེ་དན།
ཙ་ར་དྷེ་བི་ཙ་ར་དྷེ།
ཨ་མཾ་ཀུ་ཏེ།
ཨ་ཏི་མི་ཏི།
པ་ར་ཧ་རེ།
གྷ་ཎ་བྷེ།
ཧི་པ་ར་མེ།
མ་ཧཱ་པྲ་ཏི་པཱ་ཧཱ་ནེ།
ཛ་ཡ་ཛ་ཡ།
ཨ་ནུ་ཀེ།
བ་ལ་བ་ལེ།
ཨུཀྒྲ་བ་ཏི།
སྭ་ར་སྭ་ར།
ཨ་བི་ས་རེ།
གུ་གུནྡེ།
པྲ་བི་བརྡྷེ།
ས་མེ།
ཨ་ཛི་ཏ་ཛ་ཡེ།
ནུ་བ་ལེ་སུ་ཁོ་མ་སུ་སནྡྷི་ནི་ཀུཾ་མ་ནོ།
སཀྵེ།
ཤཱ་པེ་ཙཱ་པེ།
ཙཱ་པེ་ཙཱ་པེ།
ཙུ་བེ་ཙུ་བེ།
ཙུ་ལུ་ཙུ་ལུ།
པུ་ལུ་པུ་ལུ།
བྱ་བ་པྲ་ས་རེ།
ཀ་ར་ཀ་བྷིནྡྷེ།
བི་ཛཱ་བི་ཇེ།
ཨ་པྲ་ཏི་སནྡྷི།
ནཱ་ནཱ་ནུ་མ་ཏི།
པྲ་ན་ནུ་མ་ཏི།
ཨ་རི་ད་སི།
ཛེཥྵཱ་ནུ་པ་ནི་དེ།
ཨ་སཾ་གྲ་ཨ་བ་ཏི།
རིག་སྔགས་བསྡུས་པའི་གསང་སྔགས་ཀྱི་ཚིག་འདི་དག་ལུས་ལ་ཐོགས་ཏེ་འཆང་ན་གླིང་བཞི་པ་ཆེན་པོའི་འཇིག་རྟེན་གྱི་ཁམས་ན་གནོད་སྦྱིན་དང་།
སྲིན་པོ་དང་།
གྲུལ་བུམ་དང་།
ཡི་དགས་དང་།
ཤ་ཟ་གནས་པ་དེ་དག་ཐམས་ཅད་དབང་དུ་འགྱུར་ཞིང་དབང་དུ་མ་གྱུར་བ་རྣམས་ཀྱང་དབང་དུ་འགྱུར་རོ།། 
དོན་ཐམས་ཅད་ཀྱང་དེ་བཞིན་གཤེགས་པས་གནང་བ་བཞིན་དུ་འཚོ་བའི་མཐར་ཐུག་གི་བར་དུ་འཆི་བར་མི་འགྱུར་མེད་པར་མི་འགྱུར་རོ།། 
དེ་ལ་ཆོ་ག་ནི་འདི་ཡིན་ཏེ།
དགོན་པར་འདུག་ལ་གཟུངས་སྔགས་འདི་དག་ཐམས་ཅད་ཞག་བདུན་གྱི་བར་དུ་བརྗོད་དེ་ཉིན་ལན་གསུམ་མཚན་ལན་གསུམ་དུ་དྲན་པར་བྱའོ།། 
དེ་ནས་ཞག་བདུན་ལོན་པའི་འོག་ཏུ་བསམ་པ་ཐམས་ཅད་འགྲུབ་པར་འགྱུར་རོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཚེ་དང་ལྡན་པ་ཀུན་དགའ་བོ་དང་།
ཐམས་ཅད་དང་ལྡན་པའི་འཁོར་དེ་དང་།
ལྷ་དང་།
མི་དང་།
ལྷ་མ་ཡིན་དང་།
དྲི་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་ཆོས་ཀྱི་རྒྱ་མཚོ་ཞེས་བྱ་བའི་གཟུངས་རྫོགས་སོ།།།། 
རྒྱ་གར་གྱི་མཁན་པོ་སུ་རེནྡྲ་བོ་དྷི་དང་།
པྲཛྙཱ་བ་ར་མ་དང་།
ཞུ་ཆེན་གྱི་ལོ་ཙྪ་བ་བནྡེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།།
