༄༅།རྒྱ་གར་སྐད་དུ།
ནཱ་རཱ་ཡ་ན་པའི་པྲྀཙྪྭ་ཨཱརྱ་མཧཱ་མཱཡཱ་བིཛ་ཡ་བཱ་ཧི་ནཱི་ནཱ་མ་དྷཱ་ར་ཎཱི།
བོད་སྐད་དུ།
སྲེད་མེད་ཀྱི་བུས་ཞུས་པ་འཕགས་པ་སྒྱུ་མ་ཆེན་མོ་རྣམ་པར་རྒྱལ་བ་ཐོབ་པར་བྱེད་པ་ཞེས་བྱ་བའི་གཟུངས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།
འདི་སྐད་བདག་གིས་ཐོས་པའི་དུས་གཅིག་ན་བཅོམ་ལྡན་འདས་གསེར་གྱི་རྭ་ཞེས་བྱ་བའི་རི་བོའི་རྩེ་ན་རྣམ་ཐོས་བུའི་ཁང་པ་ན་བཞུགས་ཏེ།
ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་རིག་པ་འཛིན་པ་དང་ཆུ་སྐྱེས་མ་ལ་སོགས་པ་མང་པོ་རྣམས་ཀྱིས་བསྟོད་པར་བྱེད་པའི་ཆོས་སྣང་བའི་སྒོ་ཞེས་བྱ་བའི་ཆོས་རྣམས་གྲངས་བསྟན་བར་མཛད་དོ།
དེ་ནས་ལྷ་མ་ཡིན་རྣམས་ཀྱིས་བཅོམ་པ་ཕམ་པ་ཀུན་ཏུ་ཉམས་བ་གཟི་བརྗིད་ཀྱི་སྟོབས་དམན་པའི་སྲིད་མེད་ཀྱི་བུ་གང་དེ་བཅོམ་ལྡན་འདས་ཀྱི་དྲུང་དུ་ཉེ་བར་འོངས་སོ།
ཉེ་བར་འོངས་ནས་ཀྱང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་མངོན་པར་བཏུན་ནས་མཐའ་གཅིག་ཏུ་འདུག་གོ།
མཐའ་གཅིག་ཏུ་འདུག་ནས་དེ་ཉིད་དུ་གསོལ་བ།
འདི་ལྟར་བཅོམ་ལྡན་འདས་ཐམས་ཅད་མཁྱེན་པ་ཐམས་ཅད་གཟིགས་པ་སེམས་ཅན་ཐམས་ཅད་ལ་རྗེས་སུ་བརྩེ་བ་ཅན།
ཆོས་ཀྱི་རྣམ་གྲངས་གང་གིས་ལྷ་དང་ཀླུ་དང་གནོད་སྦྱིན་དང་སྲིན་པོ་ལ་སོགས་པ་རྣམས་སམ་མི་རྣམས་ཀྱང་རུང་སྟེ།
གཡུལ་འཁྲུགས་པའི་ཚེ་མཚོན་ཆ་ཆེན་པོ་ལྟུང་བའམ་ཉེ་བར་འཚོ་བའམ་རྩོད་པ་ཐམས་ཅད་ལས་ཐམས་ཅད་དུ་རྣམ་པར་རྒྱལ་བར་འགྱུར་པ་དེ་ལྟ་བུ་བསྟན་པར་མཛད་དུ་གསོལ།
བཅོམ་ལྡན་འདས་ཀྱིས་བཀའ་སྩལ་བ།
སྲེད་མེད་ཀྱི་བུ་སྒྱུ་མ་འཆང་བ་ཁྱེད།
སྲེད་མེད་ཀྱི་བུ་སྒྱུ་མ་དང་ལྡན་པ།
སྟོབས་ཆེན་པོ་མཆིས་པ་གཡོ་སྒྱུ་མང་པོས་སེམས་ཅན་རྣམས་སླུ་བར་བྱེད་པ་ཁྱེད་འདིར་འཇིགས་ནས་གཡུལ་དུ་རྣམ་པར་རྒྱལ་བ་འདྲི་ཞིང་ཡོངས་སུ་འདྲི་བར་བྱེད་པ་ཅི་ཡིན།
སྲེད་མེད་བུས་འདི་སྐད་གསོལ་བ།
བཅོམ་ལྡན་འདས་འདོད་པའི་ལྷ་མ་ཡི་གྱི་དབང་བོས་ལྷ་མ་ཡིན་གྱི་སྒྱུས་འདིར་བདག་བཅོམ་སྟེ་ལྷ་རྣམས་འགའ་ཞིག་ནི་འཆི་བར་གྱུར།
འགའ་ཞིག་ནི་ཕམ་བར་གྱུར།
འགའ་ཞིག་ནི་བཅོམས་པར་གྱུར་ལགས་སོ།
བཅོམ་ལྡན་འདས་ཆོས་ཀྱི་རྣམ་གྲངས་གང་གིས་སེམས་ཅན་རྣམས་གཡུལ་དུ་རྣམ་པར་རྒྱལ་བར་བྱེད་པར་འགྱུར་པ།
ལྷ་མ་ཡིན་རྣམས་ཕམ་པར་བྱེད་པར་འགྱུར་བ།
ལྷ་མ་ཡིན་གྱི་དྲེགས་པ་སྙིལ་བར་བྱེད་པར་འགྱུར་བ་དེ་ལྟ་བུ་བསྟན་དུ་གསོལ།
བཅོམ་ལྡན་འདས་ཀྱིས་བཀའ་སྩལ་བ།
སྲེད་མེད་ཀྱི་བུ།
སྔོན་བྱུང་འདས་བའི་དུས་སུ་མ་ག་ངྷཱ་རོ་ཧི་ཏའི་རི་ལ་རིན་ཆེན་དཔལ་ཞེས་བྱ་བའི་རྒྱལ་པོ་བྱུང་ངོ།
དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་བླ་ན་མེད་པ་སྐྱེས་བུ་འདུལ་བ་ཁ་ལོ་སྒྱུར་བ་ལྷ་དང་ནི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཐམས་ཅད་དབང་ཕྱུག་ཅེས་བྱ་བ་བྱུང་ངོ།
བཅོམ་ལྡན་འདས་ཐམས་ཅད་དབང་ཕྱུག་དེའི་ཞལ་སྔ་ནས་སྒྱུ་མ་ཆེན་པོ་རྣམ་པར་རྒྱལ་བ་ཐོབ་པར་བྱེད་པ་ཞེས་བྱ་བའི་རིག་སྔགས་ཀྱི་ཚིག་འདི་རྣམས་བདག་གིས་ལེགས་པར་མནོས་ཏེ་འཛིན་པ་དང་ཀློག་པ་དང་ཀུན་ཆུབ་པ་དང་རྗེས་སུ་ཡི་རང་པར་བྱས་ཏེ་གཞན་རྣམས་ལའང་རྒྱ་ཆེར་ཡང་དག་པར་རབ་ཏུ་བསྟན་ཏོ།། 
སྲེད་མེད་ཀྱི་བུ་གཟུངས་འདིའི་མཐུས་ནམ་དུའང་དགྲའི་འཇིགས་པ་མེད་པ་དང་མི་འཕྲོད་པའི་འཇིགས་པ་མེད་པ་དང་ཆོམ་རྐུན་གྱི་འཇིགས་པའང་འབྱུང་བ་མེད་པར་ལོ་སྟོང་ཕྲག་བརྒྱའི་པར་དུ་ཆོས་བཞིན་གྱི་རྒྱལ་སྲིད་བྱས་ནས།
སླད་མར་ཡང་གྲོང་ཁྱེར་དང་གྲོང་ཁྱེར་གཞན་དང་སྐྱེད་མོས་ཚལ་རྣམས་སུ་གཟུངས་ཀྱི་མཐུས་ལྟད་མོ་བཞིན་དུ་བདེ་བར་རྒྱུ་བར་བྱེད་དོ།
སྐྱེ་བ་བརྗེས་ནས་མཱ་ངྷཱ་ཧཱ་ཞེས་བྱ་བའི་བྱང་ཆུབ་སེམས་དཔའ་འཁོར་ལོས་སྒྱུར་བའི་རྒྱལ་བོ་རིན་པོ་ཆེ་བདུན་དང་ཡང་དག་པར་ལྡན་པ།
འཇིག་རྟེན་གསུམ་པོ་མཐའ་དག་ལ་བཀའི་ལུང་བསྒྱུར་བ་བྱུང་ངོ།
སྔོན་དུ་སྦྱིན་བའི་ཕ་རོལ་དུ་ཕྱིན་པ་མ་ཉམས་པས་སེམས་ཅད་ཐམས་ཅད་ཇི་ལྟར་འདོད་པ་བཞིན་དུ་ཕན་འདོགས་པར་བྱེད་བའི་ཕྱིར་ཕུན་སུམ་ཚོགས་པའི་སྐལ་བ་ཅན་ནོར་གྱི་རྒྱུན་འབེབས་པར་བྱེད་པ།
སེམས་ཅན་ཐམས་ཅད་བདེ་བར་བྱེད་པ།
ཐམས་ཅད་ལ་ཕན་འདོགས་པར་བྱེད་པ་བྱུང་ངོ།
སྲེད་མེད་ཀྱི་བུ།
དེ་ལྟར་གཟུངས་འདིའི་མཐུས་བསྐལ་པ་བརྒྱ་ཕྲག་མང་པོར་སྦྱིན་པའི་ཕ་རོལ་ཏུ་ཕྱིན་པས་ཚོགས་ཡོངས་སུ་རྫོགས་པར་བྱས་སོ།
གང་ཡང་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་རིག་འཛིན་དང་མི་དང་མི་མ་ཡིན་པ་རྣམས་བཀའ་བཞིན་དུ་གནས་པར་བྱེད་དེ།
དེ་རྣམས་བཀའ་ལས་ཕྱིར་ཕྱོགས་པར་མི་བྱེད་དོ།
བསྐལ་བ་སྟོང་ཕྲག་དྲུག་ཅུ་རྩ་བཞི་རྣམས་སུ་སྔོན་དུ་ཕྱོགས་པར་བྱས་ཏེ་ཕྱི་ནས་སྐྱེ་བ་གཅིག་ཏུ་མཁའ་ལྡིང་གི་འཇིགས་པ་ལས་ཐར་བའི་ཀླུའི་དབང་པོ་ཡང་དག་པར་གནས་པ་བཞིན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་འཇིག་རྟེན་ན་བླ་ན་མེད་པའི་དགྲ་བཅོམ་པ་ལྷའི་བླ་མར་གྱུར་ཏོ།
སྲེད་མེད་ཀྱི་བུ།
དེའི་ཕྱིར་སྒྱུ་མ་ཆེན་མོ་རྣམ་པར་རྒྱལ་བ་ཐོབ་བར་བྱེད་པ་ཞེས་བྱ་བའི་གཟུངས་སྔགས་ཀྱི་ཚིག་རྣམས་ཁྱེད་ཀྱིས་ཟུངས་ཤིག།
ཏདྱ་ཐཱ།
ནམ་སྟྲྱ་ངྷཱ་ནུ་ག་ཏ་པྲ་ཏི་ཥྵི་ཏེ་བྷྱཿ་སརྦ་བུདྔྷཱ་བོ་ངྷི་སཏཱེ་བྷྱཿ་སརྦ་མུ་དྲཱ་མནྟྲ་པ་དེ་བྷྱཿ་ཨོཾ་མཱ་ཡེ་མ་ཧཱ་མཱ་ལཱ་ངྷཱ་ར་ཎི་ཨི་ཡཾ་སཱ་མཧཱ་མཱ་ཡཱ་མནྟེ་ཎ་མ་ཧཱ་མཱ་ལཱ་རཱ་པེ་ཎ།
བྷྲ་མ་བྷྲ་མ་མ་སརྦ་སཏྭཱ་ནཱཉྩ་ཡེ་བི་རཱུ་ངྷ་ཀཾ་ཙིནྟ་སརྦ་དུཥྚ་སཏྭཱ་སྟཱནྟྲཱ།
མ་ཡ་མཡ།
མོ་ཧ་ཡ་མོ་ཧ་ཡ།
མུ་རྩྪཱ་པ་ཡ་མུ་རྩྪཱ་བ་ཡ།
མཱ་ར་ཏ་མཱ་ར་ཡ།
བི་ངྟཱཾ་ས་ཡ་བི་ངྟཱཾ་ས་ཡ།
མ་ར་མ་ར།
མ་ཧཱ་མཱ་ཡེ་ཨ་ལ་ལ་ལ་ལ་མ་ཧཱ་མཱ་ཡཱ་ཛཱ་ལ་ས་ཧ་སྲ་མུ་ཁིས་ཧ་སྲ་ཤི་རེ་ས་ཧ་སྲ་གྷུ་ཛེ་ཛྭ་ལི་ཏ་ནེ་ཏྲེ་སརྦ་ཏ་ཐཱ་ག་ཏ་ཧྲྀ་ད་ཡ་གརྦྦྷེ།
ཨ་སི་ངྷ་ནུཿ་བ་ར་ཤུ་བཱ་ཤ་ཏོ་མ་ར་ཀ་ན་ཡ་ཤ་ཀྟི་མུ་བུཎྜི་ཧ་སྟེ་མུངྒར་ཙཀྲ་ཧ་སྟེ་ཨེ་ཧྱེ་ཧི་བྷ་ག་བ་ཏི།
སརྦ་ཏ་ཐཱ་ག་ཏ་ས་ཏྱེ་ན་དེ་བརྵི་ག་ཎ་ས་ཏྱེ་ན་མ་ཧཱ་མཱ་ལཱ་བི་ཛ་ཡཱ་བཱ་ཧི་ནི།
སྨ་ར་སྨ་ར་སརྦ་ཏ་ཐཱ་ག་ཏ་ཛྙཱ་ན་རཱུ་པེ་ཎ།
ག་ཙྪ་ག་ཙྪ་སརྦཱ་བ་ར་ཎ་ཀྵ་ཡཾ་ཀ་རི་བ་ར་སི་ནྱ་བི་དྲཱ་བ་ཎི་མོ་ཧ་ལ་མོ་ཧ་ཡ་མཾ་མ་སརྦ་ས་ཏྭཱ་ཎཱ་བྷཉྩ་སརྦ་དུ་ཥྜཱ་རྴ།
རཀྵ་རཀྵ་མཱཾ་སརྦ་སཏྭཱ་ཉྩ་སཀྴ་བྷ་ཡོ་བ་དྲ་བེ་བྷྱཿ་སྭཱ་ཧཱ།
ཨོཾ་མ་ཧཱ་མཱ་ཡཱ་ངྷཱ་ར་ཎི་ཡེ་སྭཱ་ཧཱ།
ཨོཾ་མ་ཧཱི་མཎྜ་ལཱ་ངྷིཥྛ་ནཱ་ངྷིཥྛི་ཏེ་སྭཱ་ཧཱ།
ཨོཾ་བཛྲ་ངྷ་ར་བནྡི་ཏ་པཱུ་ཛི་ཏཱ་ཡཻ་སྭཱ་ཧཱ།
ཨོཾ་པདྨ་ཡཱ་ཎི་བྲི་ཡཱ་ཡ་སྭཱ་ཧཱ།
ཨོཾ་སརྦ་དེ་བ་ན་མ་སྐྲྀ་ཏེ་སྭཱ་ཧཱ།
ཨོཾ་མཱ་ཏྲྀ་ག་ཎ་བནྡི་ཏ་པཱུ་ཛི་ཏཱ་ཡཻ་སྭཱ་ཧཱ།
ཨོཾ་ཛ་ཡེ་སྭཱ་ཧཱ།
ཨོཾ་ཛ་ཡེ་སྭཱ་ཧཱ།
ཨོཾ་བི་ཛ་ཡེ་སྭཱ་ཧཱ།
ཨོཾ་སྭཱ་ཧཱ།
ཨོཾ་ཨ་བི་ངྷི་ཏེ་སྭཱ་ཧཱ།
ཨོཾ་ཨ་བ་རྭ་ཛི་ཏེ་སྭཱ་ཧཱ།
ཨོཾ་མོ་ཧ་ནཱི་ཡ་སྭཱ་ཧཱ།
ཨོཾ་སྟ་མྦྷྲ་ནཱ་ཡེ་སྭཱ་ཧཱ།
ཨོཾ་ཛམྦྷ་ནཱི་ཡེ་སྭཱ་ཧཱ།
ཨོཾ་ཛ་ཡནྟི་ཡེ་སྭཱ་ཧཱ།
ཨོཾ་བྷ་མ་ཎཱི་ཡེ་སྭཱ་ཧཱ།
ཨོཾ་བྷྲ་མ་ཎཱི་ཡེ་སྭཱ་ཧཱ།
ཨོཾ་སརྦཱ་སུ་རད་མ་ནཱི་ཡེ་སྭཱ་ཧཱ།
ཨོཾ་མ་ཧཱ་ཀཱ་ལ་བནྡི་ཏ་བཱུ་ཛི་ཏཱ་ཡཻ་སྭཱ་ཧཱ།
ཨོཾ་ཀཱ་མ་རུ་པི་ཎཱི་ཡེ་སྭཱ་ཧཱ།
ཨོ་མཱ་ཡཱ་རཱ་ཀྵ་སཱི་ཡེ་སྭཱ་ཧཱ།
ཨོཾ་རར་སྭཱ་ཧཱ།
ཨོཾ་རཱུ་རཱུ་ཧཱུྃ་ཧཱུྃ་ཕཊ་ཧེ་ཛ་ཡེ་མཱ་ཡཱ་བྷ་ག་བ་ཏི་མ་ཧཱ་མཱ་ཡཱ་བི་ཛ་ཡ་བཱ་ཧི་ནཱི་གྲྀ་ཧྞ་ཤྵི་གྷྲ་མཱ་བི་ལ་མཱ་སྭ་མ་མ་སརྦ་ས་ཏྭཱ་ནཱ་ཉྩ་སརྦ་ཀཱ་ཪྻྻཾ་ཀུ་རུ་ཀུ་རུ་ཧུཾ་ཧུཾ་ཕཊ་ཕཊ་སྭཱ་ཧཱ།
སྲེད་མེད་ཀྱི་བུ།
འདི་ལྟར་སྒྱུ་མ་ཆེན་མོ་རྣམ་པར་རྒྱལ་བ་ཐོབ་པར་བྱེད་པ་ཞེས་བྱ་བའི་གཟུངས་ཀྱི་གསང་སྔགས་ཀྱི་ཚིག་རྣམས་ཟུངས་ཤིག་ཀློགས་ཤིག་གཞན་རྣམས་ལའང་རྒྱ་ཆེར་ཡང་དག་པར་རབ་ཏུ་སྟོན་ཅིག།
སྲེད་མེད་ཀྱི་བུ།
དེ་ནས་གཡུལ་འགྱེད་པ་དེའི་ཚེ་དམག་དཔུང་གཉིས་ཀྱི་བར་དུ་གནས་ལྔ་རྣམས་སུ་གཟུངས་འདིའི་འཁོར་ལོ་ཤིང་རྟའི་དབྱིབས་སུ་སྦྱར་བར་བྱའོ།། 
སྲེད་མེད་ཀྱི་བུ།
གང་གི་ཚེ་གཉིས་ཀའི་ནང་གི་དབུས་སུ་ཕ་རོལ་གྱི་དཔུང་གི་སྤྱི་བོར་ཤིང་རྟའི་དབུས་དེར་སྒྱུ་མ་ཆེན་མོ་རྣམ་པར་རྒྱལ་བ་ཐོབ་པར་བྱེད་པ་ཞེས་བྱ་བའི་རིག་པའི་རྒྱལ་མོ་བརྒྱ་སྟོང་ཕྲག་དུ་མའི་གཟུགས་དང་བརྒྱ་སྟོང་ཕྲག་དུ་མའི་ཕྱག་དང་ལྡན་པ་སྤྱན་གསུམ་པ་དམར་ནག་འབར་བའི་ཞལ་བཞི་རྣམས་ཀྱིས་ཕ་རོལ་གྱི་དམག་དཔུང་ཟ་བར་བྱེད་པ་བཞིན་དུ་བསམ་པར་བྱའོ།། 
རང་ཉིད་འཁོར་ལོས་སྒྱུར་བའི་རྣམ་པར་བྱས་ནས་གདུགས་ལ་གཟུངས་གུར་གུམ་གྱིས་བྲི་བར་བྱས་ཏེ་རྒྱལ་བོ་དང་ཕ་རོལ་གྱི་དམག་དཔུང་རང་བཞིན་གཅིག་པ་སྒྱུ་མ་ལྟ་བུས་རབ་ཏུ་སྒྲིབ་པར་བྱེད་ཅིང་སྙིང་བོ་དུ་མས་རྒྱལ་བོར་འགྱུར་རོ།། 
སྲེད་མེད་ཀྱི་བུ།
ཕ་རོལ་གྱི་དམག་དཔུང་རྣམས་བཅོམས་ཤིང་ཕམ་སྟེ་ཁ་ཅིག་ནི་བརྒྱལ་ནས་ས་གཞི་ལ་ལྟུང་བར་སྨྲའོ།། 
སྲེད་མེད་ཀྱི་བུ།
དེ་ལྟར་ལྟུང་བའང་ཇི་ལྟར་མི་དགེ་བ་བཅུའི་ལས་ཀྱི་ལམ་གྱི་ཆད་པས་དྲང་བར་བྱ་བ་སྟེ།
དེ་རྣམས་ཀྱི་འཚོ་བ་ལ་བར་དུ་གཅོད་པའི་འབྲས་བུ་ཅན་ནི་མ་ཡིན་ནོ།། 
སྲེད་མེད་ཀྱི་བུ།
བསྔགས་པར་འོས་པའི་གཟུངས་ཀྱི་མཐུ་ནི་དེ་ལྟ་བའོ།། 
སྲེད་མེད་ཀྱི་བུ།
ཡང་གང་ཞིག་གཟུངས་སྔགས་ཀྱི་ཚིག་འདི་རྣམས་གཙང་བར་བྱས་པས་སམ་གཙང་བར་མ་བྱས་པས་ཀྱང་རུང་།
བསྙུང་བར་བྱས་པས་སམ་བསྙུང་བར་མ་བྱས་པས་ཀྱང་རུང་ཉི་མ་སོ་སོ་ལ་ལན་གསུམ་དུ་རྗོད་པར་བྱེད་པ་དེ་ཉིད་ནི་མཚམས་མེད་པ་ལྔ་བྱས་པའང་སྡིག་པའི་ཕུང་བོ་ཟད་པར་བྱས་ནས་བསོད་ནམས་ཀྱི་ཕུང་པོ་ཐོབ་ཅིང་སྐྱེ་བ་དྲན་པར་འགྱུར་རོ།། 
སེམས་ཅན་ཐམས་ཅད་ཀུན་ཏུ་ཁྱབ་པའི་ནོར་ལ་ཉེ་བར་ལོངས་སྤྱོད་ཅིང་དགེ་བའི་ཆོས་རྣམས་ལ་མངོན་པར་དགའ་སྟེ་མི་དགེ་བ་ལོག་པར་ལྟུང་བ་རྣམས་ལ་ནི་མ་ཡིན་ནོ།། 
སྲེད་མེད་ཀྱི་བུ།
ཡང་གང་ཞིང་རིགས་ཀྱི་བུའམ་རིགས་ཀྱི་བུ་མོའམ་དགེ་སློང་ངམ་དགེ་སློང་མའམ་དགེ་བསྙེན་ནམ་དགེ་བསྙེན་མའམ་རྒྱལ་བོའམ་རྒྱལ་བོའི་བུའམ་བྲམ་ཟེའང་རུང་གཟུངས་འདི་འཛིན་པར་བྱེད་པ་འཆི་བའི་དུས་ལ་བབ་པ་ན་དམ་པའི་ཆོས་ཀྱི་སྣང་ཅན་དུ་འགྱུར་ཞིང་ཚིག་པའམ་ཐལ་བར་གྱུར་བ་ལའང་སྐྱེས་པའམ་བུད་མེད་གང་ལ་ལ་ཞིག་གིས་རེག་པར་བགྱིད་པ་དེ་ཉིད་ངེས་པར་སྐྱེ་བ་དྲན་པར་འགྱུར་རོ།། 
དེ་ནས་སྲེད་མེད་ཀྱི་བུས་བྱང་ཆུབ་སེམས་དཔའི་སྡོམ་པ་ལ་ཀྱེ་མའོ་ཞེས་ངོ་མཚར་བར་བྱས་ནས་དུང་དང་འཁོར་ལོ་དང་དབྱུག་པ་དང་མེ་ཏོག་གི་ཕྲེང་བ་རྣམས་བཞག་སྟེ་སྟན་ལས་ལངས་ནས་བཅོམ་ལྡན་འདས་ལ་ལན་གསུམ་དུ་བསྐོར་ཞིང་ཕྱག་བྱས་ཏེ་རབ་ཏུ་འཛུམ་པ་དང་བཅས་པའི་བཞིན་གྱིས་བཅོམ་ལྡན་འདས་ལ་ཚིགས་སུ་བཅད་པའི་དབྱངས་ཀྱིས་བསྟོད་པ།
ཨེ་མ་ལྷ་དང་ལྷ་མིན་འཇིག་རྟེན་གྱི།། 
གཙོ་བོ་མཆོག་གྱུར་བླ་ན་མེད་པ་སྟེ།། 
ཞི་བ་ཞི་བར་གྱུར་བ་ལེགས་བཟུང་ནས།། 
འཇིག་རྟེན་འདས་ལ་ཕྱག་འཚལ་བསྟོད་པར་བགྱི།། 
ཆོས་རྣམས་ཐམས་ཅད་དངོས་མེད་པར།། 
བྱུང་བའི་ཆོས་ནི་རབ་ཏུ་སྟོན།། 
ཆོས་དང་ཆོས་མིན་རྣམ་པར་གྲོལ།། 
ཆོས་བདེན་ཁྱོད་ལ་ཕྱག་འཚལ་བསྟོད།། 
དེ་ནས་སྲེད་མེད་ཀྱི་བུས་བཅོམ་ལྡན་འདས་ལ་རབ་ཏུ་བཏུད་ནས་བཅོམ་ལྡན་འདས་ཁྱེད་ནི་བདག་གི་བྱ་བ་བདག་གོ་ཞེས་བྱས་ནས་སོང་བར་གྱུར་ཏོ།། 
བཅོམ་ལྡན་འདས་ཀྱིས་གསུངས་པ་འདི་ཐོས་པའི་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་ནམ་མཁའ་ལྡིང་དང་མིའམ་ཅི་དང་ལྟོ་འཕྱེ་ཆེན་པོ་དང་རིག་པ་འཛིན་པ་དང་ཆུ་སྐྱེས་མ་ལ་སོགས་པ་ཐམས་ཅད་དང་ལྡན་པའི་འཁོར་དེ་རྣམས་དང་།
ལྷ་དང་མི་དང་ལྷ་མ་ཡིན་དང་ནམ་མཁའ་ལྡིང་དང་དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
སྲེད་མེད་ཀྱི་བུས་ཞུས་པའི་འཕགས་པ་སྒྱུ་མ་ཆེན་པོ་རྣམ་པར་རྒྱལ་བ་ཐོབ་པར་བྱེད་པ་ཞེས་བྱ་བའི་གཟུངས་རྫོགས་སོ།།།། 
འདི་ནི་སྔར་བོད་དུ་བསྒྱུར་བར་མ་གྲགས་པའི་གཟུངས་རིག་བྱེད་ཀྱི་ལོ་རྒྱུས་ལ་བརྟེན་པའི་ལོག་རྟོག་སེལ་བྱེད་ཁྱད་པར་དུ་འཕགས་པ་སྟེ་རབ་བྱུང་བཅུ་གསུམ་པའི་དངོས་པོའི་ལོར།
རྗེ་བཙུན་བླ་མ་དཔལ་རིག་པ་འཛིན་པ་གང་གིས་ནེ་གཱ་ལའི་ཡུལ་ནས་རྒྱ་དཔེ་བཙལ་ཏེ་བསྒྱུར་དགོས་པའི་བཀའ་ལུང་རྟ་ཟམ་བརྒྱུད་ཕེབ་པར་བརྟེན་ལོ་རེའི་ཁུམས་ཟླའི་ཡར་ཚེས་བཟང་པར་མདོ་སྨད་སྡེ་དགེའི་མངའ་རིས་དཔལ་སྤུངས་དགོན་པར་ཆོས་སྨྲ་བ་བསྟན་པའི་ཉིན་བྱེད་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ་ཤུ་བྷཾ་ཛ་ཡནྟུ།།། 
