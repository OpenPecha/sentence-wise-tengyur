༄༅༅།། རྒྱ་གར་སྐད་དུ།། 
ཤྲཱི་བཛྲ་རཱ་ཛ་མ་ཧཱ་ཏནྟྲ།
བོད་སྐད་དུ།
དཔལ་རྡོ་རྗེ་རྒྱལ་པོ་ཆེན་པོའི་རྒྱུད།
དཔལ་སྡོམ་པའི་རྒྱལ་པོ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་།
གསུང་དང་།
ཐུགས་རྡོ་རྗེ་བཙུན་མོའི་བྷ་ག་ལ་རྡོ་རྗེ་སྙིང་པོ་ལ་སོགས་པའི་དཔའ་བོ་མཁའ་འགྲོ་གྲངས་མེད་པ་དང་ཐབས་ཅིག་ཏུ་བཞུགས་པའི་དུས་སུ་ཕྱི་ནང་གསང་བ་བླ་ན་མེད་པའི་མཆོད་པས་མཆོད་ནས།
བཅོམ་ལྡན་འདས་ལ་མངོན་དུ་ཕྱོགས་པ་དང་།
བཅོམ་ལྡན་འདས་ཞལ་འཛུམ་པ་མཛད་དེ།
རྡོ་རྗེ་སྙིང་པོ་ལ་སོགས་པས་གསོལ་པ།
རྡོ་རྗེ་གང་ལགས་ཆེན་པོ་གང་།། 
རྒྱུད་ནི་གང་ལགས་རྒྱལ་པོ་གང་།། 
བཅོམ་ལྡན་འདས་ཀྱིས་བཀའ་སྩལ་པ།། 
དོན་གྱི་རྡོ་རྗེ་རྣམ་པ་བཞི།། 
དབང་བཞིའི་གྲངས་སུ་ཤེས་པར་བྱ།། 
རྣམ་རྟོག་འཇོམས་ཕྱིར་རྡོ་རྗེ་སྟེ།། 
དེ་ལ་རྣམ་པ་བཞི་ཡིན་ཏེ།། 
ཕྱི་ནང་གསང་བ་རབ་གསང་གཉིས།། 
རྩེ་གསུམ་རྩེ་གཅིག་རྩེ་ལྔ་པ།། 
རྩེ་དགུ་པ་ནི་ཉིད་ཡིན་ནོ།། 
བཅུ་གཉིས་དེ་ཉིད་རྡོ་རྗེ་སྟེ།། 
རྟགས་ཀྱི་རྡོ་རྗེ་བཞི་ཡིན་ནོ།། 
གཉིས་སུ་མེད་པ་རྩེ་གཅིག་པས།། 
རྣམ་རྟོག་ཐམས་ཅད་སྤངས་པ་ཡིན།། 
རྩེ་གསུམ་སྐུ་གསུང་ཐུགས་ཡིན་ཏེ།། 
འདོད་ཆགས་ཞེ་སྡང་གཏི་མུག་གསུམ།། 
འཇོམས་པའི་ཕྱིར་ན་བཤད་པ་ཡིན།། 
རྩེ་ལྔ་ཡེ་ཤེས་ལྔ་ཡི་རྟགས།། 
མེ་ལོང་མཉམ་ཉིད་སོ་སོར་རྟོག།
བྱ་བ་ནན་ཏན་ཆོས་དབྱིངས་ཤེས།། 
ཉོན་མོངས་ལྔ་ནི་སྤངས་པ་སྟེ།། 
ཞེ་སྡང་ང་རྒྱལ་འདོད་ཆགས་དང་།། 
ཕྲག་དོག་གཏི་མུག་འཇོམས་པར་བྱེད།། 
རྡོ་རྗེ་རྩེ་དགུ་གང་ཡིན་པ།། 
ཡེ་ཤེས་རྩེ་དགུ་བཤད་པ་སྟེ།། 
ཁམས་གསུམ་ས་དགུ་འཇོམས་པར་བྱེད།། 
འདོད་ཁམས་གཟུགས་ཁམས་གཟུགས་མེད་ཁམས།། 
ཉན་ཐོས་རང་རྒྱལ་བྱང་ཆུབ་སེམས།། 
རིག་འཛིན་སངས་རྒྱས་ཡེ་ཤེས་ཆེ།། 
ས་དགུ་ལ་ནི་གང་སྒྲིབ་པའི།། 
སྒྲིབ་པ་སྦྱོང་བར་བྱེད་པ་ཡི།། 
རྡོ་རྗེ་རྩེ་དགུར་བསྟན་པ་ཡིན།། 
རྡོ་རྗེ་རྩེ་མོ་བཅུ་གཉིས་པ།། 
འཁོར་བའི་རྟེན་འབྲེལ་བཅུ་གཉིས་ཀྱི།། 
སྤོང་བའི་ཡེ་ཤེས་བཅུ་གཉིས་ཡིན།། 
མ་རིག་པ་ལས་འདུ་བྱེད་དེ།། 
འདུ་བྱེད་རྐྱེན་གྱིས་རྣམ་པར་ཤེས།། 
མིང་དང་གཟུགས་དང་སྐྱེ་མཆེད་དྲུག།
རེག་དང་ཚོར་དང་སྲེད་དང་ལེན།། 
སྲིད་པ་སྐྱེ་དང་རྒ་ཤི་སྟེ།། 
དེ་རྣམས་སྤོང་བའི་གཉེན་པོ་སྟེ།། 
ཆོས་ཀྱི་ཡེ་ཤེས་མངོན་དུ་བྱས།། 
དེ་ལས་ཡེ་ཤེས་དྲུག་རང་བཞིན།། 
དེ་ལས་སྐུ་གསུང་ཐུགས་ངོ་བོ།། 
དེ་ལས་སྐྱེ་མཆེད་དྲུག་སངས་རྒྱས།། 
དེ་ལས་གཉིས་མེད་རེག་པ་ནི།། 
དེ་ལས་ཉམས་མྱོང་བདེ་ཆེན་པོ།། 
རང་རིག་དེ་ཉིད་སྲེད་པ་སྟེ།། 
ཆོས་ཀུན་སྟོན་བྱེད་ལེན་པ་སྟེ།། 
སྲིད་པ་ལོངས་སྤྱོད་རྫོགས་སྐུ་ཡིན།། 
སྐྱེ་བ་སྤྲུལ་པའི་སྐུ་རུ་བཤད།། 
རྒ་ཤི་རྒྱུན་དང་མྱ་ངན་འདས།། 
འོད་གསལ་སྟོང་ཆེན་ངང་དུ་ཐིམ།། 
དེ་ཕྱིར་རྡོ་རྗེ་བཅུ་གཉིས་པ།། 
རྫས་ཀྱི་རྡོ་རྗེ་བཞི་ཡིན་ཏེ།། 
འབིགས་ཤིང་རྣོ་བ་ཟུར་གསུམ་སྟེ།། 
གྲུ་བཞིས་རྫས་རྣམས་བརྡར་བྱས་པས།། 
འཇམ་ཞིང་དང་ལ་འཇོམས་པར་བྱེད།། 
ཕ་ལམ་ཟླུམ་པོས་རྩུབ་པ་འཇོམས།། 
ཟུར་ལྔས་ཐམས་ཅད་ཅི་དགར་བྱེད།། 
དེ་ནས་ཆེན་པོའི་དོན་བཤད་དེ།། 
དམིགས་དང་བསམ་པ་སྤྱོད་པ་དང་།། 
བརྟུལ་ཞུགས་བརྩོན་འགྲུས་སྨོན་ལམ་དང་།། 
དེ་བཞིན་ཡེ་ཤེས་ཆེན་པོ་སྟེ།། 
རེ་རེ་ལ་ཡང་བདུན་བདུན་སྦྱར།། 
དེ་ཕྱིར་ཆེན་པོ་ཞེས་ནི་བསྟན།། 
རྒྱུད་ནི་རྣམ་པ་ལྔ་ཡིན་ཏེ།། 
ཕྱི་དང་ནང་དང་གསང་བ་དང་།། 
རབ་ཏུ་གསང་དང་གསང་བ་ཆེ།། 
དེ་རྣམས་རྒྱུན་དུ་གནས་པ་ལ།། 
རྒྱུ་ཡི་རྒྱུད་དུ་བསྟན་པ་ཡི།། 
དེ་རྣམས་དོན་ནི་ཇི་བཞིན་རྟོགས།། 
འབྲས་བུའི་རྒྱུད་དུ་བསྟན་པ་ཡིན།། 
རྒྱུད་དང་འབྲས་བུ་གཉིས་མེད་པ།། 
རྒྱུ་ནི་གཉིས་སུ་མེད་པ་ཡི།། 
རང་རིག་ཡེ་ཤེས་མཐར་ཐུག་པ།། 
མཐར་ཐུག་བླ་ན་མེད་པའི་རྒྱུད།། 
རྒྱལ་པོ་ལ་ཡང་ལྔ་ཡིན་ཏེ།། 
ཕྱི་ནང་གསང་དང་རབ་ཏུ་གསང་།། 
ཤིན་ཏུ་གསང་བ་ཆེན་པོ་སྟེ།། 
དེ་རྣམས་དོན་ལ་དབང་བསྐུར་དང་།། 
དེ་ཡི་མི་མཐུན་ཕྱོགས་འཇོམས་ཕྱིར།། 
དེ་ཕྱིར་རྒྱལ་པོ་ལྔ་རུ་བསྟན།། 
རྡོ་རྗེ་སྙིང་པོས་ཡང་གསོལ་པ།། 
བཅོམ་ལྡན་འདས་ནི་ཇི་ལྟར་ལགས།། 
དེ་བཞིན་གཤེགས་པ་ཐམས་ཅད་ཀྱི།། 
སྐུ་གསུང་ཐུགས་ནི་ཇི་ལྟར་ལགས།། 
བཙུན་མོའི་བྷ་ག་ཇི་ལྟར་ལགས།། 
རྡོ་རྗེ་གང་ལགས་སྙིང་པོ་གང་།། 
དཔའ་བོ་གང་ལགས་མཁའ་འགྲོ་གང་།། 
དཔག་ཏུ་མེད་པ་ཇི་ལྟར་ལགས།། 
ཐབས་ཅིག་བཞུགས་པ་ཇི་ལྟར་ལགས།། 
ཕྱི་ནང་གསང་བ་བླ་མེད་པའི།། 
མཆོད་ནས་ཞེས་པ་ཇི་ལྟར་ལགས།། 
མངོན་ཕྱོགས་འཁོད་པ་ཇི་ལྟར་ལགས།། 
ཞལ་འཛུམ་མཛད་པ་ཇི་ལྟར་ལགས།། 
གཟིགས་པ་ཞེས་པ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
ཉོན་མོངས་དང་ནི་འཆི་བདག་བདུད།། 
ཕུང་པོའི་བདུད་དང་ལྷ་ཡི་བདུད།། 
བདུད་བཞི་བཅོམ་པས་བཅོམ་པའོ།། 
ལྡན་པ་ཡོན་ཏན་དྲུག་ལྡན་ཕྱིར།། 
དབང་ཕྱུག་དང་ནི་གཟུགས་བཟང་དང་།། 
དཔལ་དང་གྲགས་དང་སྐལ་བ་བཟང་།། 
ཡེ་ཤེས་ཕུན་སུམ་ཚོགས་པ་ལ།། 
དྲུག་པོ་དེ་ལྡན་ཞེས་བྱ་བ།། 
འཁོར་བའི་ཆོས་ནི་མྱ་ངན་ཏེ།། 
དེ་ལྟར་བྲལ་ཕྱིར་འདས་པའོ།། 
འདས་པའི་དེ་བཞིན་གཤེགས་པ་ཀུན།། 
འགྲོ་བའི་དོན་མཛད་དེ་བཞིན་གཤེགས།། 
ཐམས་ཅད་དུས་གསུམ་སངས་རྒྱས་ཀྱི།། 
སྐུ་གསུང་ཐུགས་ཀྱི་ངོ་བོར་བཅས།། 
བཙུན་མོ་ཞེས་བྱ་ཆོས་ཀྱི་དབྱིངས།། 
དེ་ལས་བྱུང་ཕྱིར་བྷ་ག་སྟེ།། 
དབྱེར་མི་ཕྱེད་པས་བཞུགས་པར་བཤད།། 
རྡོ་རྗེ་ཆོས་རྣམས་འཇིགས་པ་ཆེ།། 
སྙིང་པོ་ཡེ་ཤེས་ཆེན་པོ་སྟེ།། 
སོགས་པ་མང་པོའི་དོན་ཡིན་ཏེ།། 
དཔའ་བོ་ཞེས་པ་རྣམ་པ་ལྔ།། 
ཕྱི་ནང་གསང་བ་ལ་སོགས་ཀྱི།། 
རྣམ་པར་རྟོག་པ་འཇོམས་ཕྱིར་ཡིན།། 
མཁའ་ལ་འགྲོ་བས་མཁའ་འགྲོ་སྟེ།། 
རྩ་སོགས་ལ་ཡང་ཤེས་པར་བྱ།། 
ཐམས་ཅད་དེ་ལས་བྱུང་བའི་ཕྱིར།། 
མ་ཞེས་ང་ཡིས་གསུངས་པ་ཡིན།། 
དེ་ཡི་དོན་ལ་མི་དཔོགས་པས།། 
དེ་ཡི་ཕྱིར་ན་དཔག་ཏུ་མེད།། 
ཐབས་ཅིག་བཞུགས་ཞེས་བྱ་བ་འདི།། 
དེ་ཉིད་དོན་དང་དབྱེར་མེད་ཕྱིར།། 
གཅིག་གི་དོན་དུ་བཤད་པའོ།། 
གཉིས་པ་མ་ཡིན་དེ་དུས་སུ།། 
ཕྱི་ནང་མ་ཡིན་མཆོད་པ་ནི།། 
ཕྱི་ཡི་མཆོད་པ་བཤད་པར་བྱ།། 
མེ་ཏོག་བདུག་པ་མར་མེ་དང་།། 
དྲི་དང་ལྷ་བཤོས་བཏུང་བ་དང་།། 
རོལ་མོ་སིལ་སྙན་དབྱངས་ཉིད་དང་།། 
སྒེག་དང་རྒོད་དང་གར་ཉིད་དང་།། 
རྟ་དང་གླང་པོ་རིན་ཆེན་སོགས།། 
དེ་ནས་ནང་གི་མཆོད་པ་ནི།། 
བྷ་ག་བཙུམས་ལ་ཀུ་ཙ་བཙིར།། 
བདུད་རྩི་ལྔ་དང་བཏུང་བ་ལྔ།། 
བྱང་ཆུབ་སེམས་དང་ལྡན་བྱས་ཏེ།། 
ཕུང་པོ་ཁམས་དང་སྐྱེ་མཆེད་རྣམས།། 
དེ་ལ་སོགས་པས་མཆོད་པར་བྱ།། 
དེ་ནས་གསང་བའི་མཆོད་པ་ནི།། 
རྩ་དང་རླུང་དང་ཐིག་ལེ་སྟེ།། 
དེ་ཉིད་གཉིས་མེད་བདེ་བ་ཡིས།། 
རྩ་དང་རླུང་སོགས་ཐིག་ལེས་མཆོད།། 
དེ་ནས་རབ་གསང་མཆོད་པ་ནི།། 
དང་པོ་དགའ་དང་མཆོག་དགའ་དང་།། 
དགའ་བྲལ་དེ་བཞིན་ལྷན་སྐྱེས་དགའ།། 
བདེ་བའི་ཁྱད་པར་དེ་ཉིད་ཀྱིས།། 
རང་བཞིན་དགའ་སོགས་ཐམས་ཅད་མཆོད།། 
དེ་ནས་བླ་མེད་མཆོད་པས་ནི།། 
རང་རིག་སྟོང་པར་རྟོགས་པ་ཡིས།། 
འོད་གསལ་དེ་ཉིད་ཆོས་ཀྱི་སྐུ།། 
དེ་ཉིད་བླ་མེད་མཆོད་པ་མཆོག།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
རྡོ་རྗེ་སྙིང་པོ་ལ་སོགས་པའི་འཁོར་རྣམས་དགའ་ཞིང་མགུ་ནས་རྗེས་སུ་ཡི་རངས་པར་གྱུར་ཏེ།
གཡོན་ཕྱོགས་ནས་བསྐོར་བ་བྱས་ནས་སོ་སོའི་རྫུ་འཕྲུལ་གྱིས་མི་སྣང་བར་གྱུར་ཏོ།། 
དཔལ་འཁོར་ལོ་སྡོམ་པ་རྡོ་རྗེ་རྒྱལ་པོའི་རྒྱུད་རྫོགས་སོ།།།། 
རྣལ་འབྱོར་མ་ཙནྡྲ་མཱ་ལ་དང་།
ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ།།།། 
