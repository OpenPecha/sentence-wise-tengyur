༄༅༅།། རྒྱ་གར་སྐད་དུ།
ཤྲཱི་གུ་ཧྱ་བཛྲ་ཏནྟྲ་རཱ་ཛ།
བོད་སྐད་དུ།
དཔལ་གསང་བ་རྡོ་རྗེ་རྒྱུད་ཀྱི་རྒྱལ་པོ།
དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ།། 
དཔལ་ལྡན་འཁོར་ལོ་སྡོམ་པ་རུ།། 
གསང་བའི་འཁོར་ལོ་མི་གསུང་བ།། 
བདག་གིས་ཟབ་མོའི་དོན་མ་རྟོགས།། 
དེ་ཕྱིར་ཁྱེད་ཀྱིས་བདག་ལ་གསུངས།། 
བཅོམ་ལྡན་འདས་ཀྱིས་བཀའ་སྩལ་པ།། 
ཉོན་ཅིག་ལྷ་མོ་སྤྱན་བཟང་རིང་།། 
གསང་བའི་འཁོར་ལོ་ཤིན་ཏུ་ཟབ།། 
རྒྱུད་རྣམས་ཀུན་ཏུ་མ་གསུངས་པ།། 
ཁྱོད་ཀྱི་ངོར་མཛད་ང་ཡིས་བཤད།། 
གསང་བ་རྡོ་རྗེ་རྒྱུད་ཀྱི་རྒྱལ་པོ་ལས་གླེང་བསླང་བའི་ལེའུ་སྟེ་དང་པོའོ།།།། 
ལྷ་མོས་གསོལ་པ་བཅོམ་ལྡན་འདས།། 
གསང་བ་ཞེས་པ་ཇི་ལྟར་ལགས།། 
དེ་ཡི་འཁོར་ལོ་ཇི་ལྟར་ལགས།། 
དེ་ཡི་རྡོ་རྗེ་ཇི་ལྟར་ལགས།། 
དེ་ཡི་པདྨ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
གསང་བ་ཞེས་པ་རྣམ་པ་བཞི།། 
གསང་བའི་ཕོ་བྲང་དང་པོ་སྟེ།། 
དེ་ནས་གསང་བའི་དབང་བསྐུར་ཕྱིར།། 
གཉིས་པ་རིག་པའི་ཕོ་བྲང་སྟེ།། 
བཞི་པའི་དོན་ནི་རིག་པའི་ཕྱིར།། 
གསུམ་པ་རྟ་མགྲིན་འཁོར་ལོ་སྟེ།། 
དེ་ཡི་མགྲིན་པར་གནས་པའི་ཕྱིར།། 
བཞི་པ་གསང་བ་བདེ་སྐྱོང་སྟེ།། 
སྡིག་པ་སྤོང་ཕྱིར་བདེ་སྐྱོང་ཡིན།། 
དེ་རྣམས་དོན་ནི་གསང་བ་སྟེ།། 
བརྟུལ་ཞུགས་བྱེད་ཅིང་གཏོང་ཕོད་ཆེ།། 
ཨེ་བྃ་ཟབ་ཅིང་ཆགས་ལ་དགའ།། 
ཁུ་བ་འཛག་ཅིང་རཀྟ་འབབ།། 
འདི་ལ་སྟོན་གྱིས་གཞན་ལ་གསང་།། 
རྡོ་རྗེ་པདྨ་ཞེས་བྱ་བ།། 
བཞི་པོ་གནས་པའི་རྟེན་ཡིན་ཏེ།། 
དཔེར་ན་ཁང་རྟེན་ཀ་བ་བཞིན།། 
རྒྱུད་ཀྱི་དོན་ནི་རྒྱུན་ཡིན་ནོ།། 
གསང་བ་རྡོ་རྗེའི་རྒྱུད་ཀྱི་རྒྱལ་པོ་ལས་རྟོག་པ་སེལ་བའི་ལེའུ་སྟེ་གཉིས་པའོ།།། 
ལྷ་མོས་གསོལ་པ་བཅོམ་ལྡན་འདས།། 
རེ་རེའི་དབྱེ་བ་མ་འཚལ་བས།། 
འཇིག་རྟེན་ཀུན་རྫོབ་ཉིད་དུ་ལྷུང་།། 
འཁྲིག་པའི་ཟུག་རྔུ་མི་བཟད་པས།། 
བདག་ནི་འདི་ཉིད་དུ་ནི་འགུམ།། 
བཅོམ་ལྡན་འདས་ཀྱིས་བཀའ་སྩལ་པ།། 
གསང་བའི་ཕོ་བྲང་རིམ་པ་དྲུག།
འདབ་མའི་གྲངས་ནི་ཉིས་འགྱུར་རོ།། 
རྟ་མགྲིན་གྲངས་ནི་དགུ་རུ་ཤེས།། 
གསང་བ་བདེ་སྐྱོང་རིམ་པ་གཉིས།། 
བརྒྱད་དང་ལྔ་བཅུའི་གྲངས་ཡིན་ནོ།། 
རིག་པའི་ཕོ་བྲང་འདབ་མ་ལྔ།། 
རིགས་ནི་མེ་ཏོག་ལྟ་བུའོ།། 
བྷ་ག་རབ་འབྲིང་གསུམ་ཡིན་ཏེ།། 
རྣལ་འབྱོར་མཁས་པས་བཙལ་བར་བྱ།། 
སྨན་དང་སྣུམ་གྱི་རིལ་བུ་ཡིས།། 
རྣལ་འབྱོར་སོར་མོ་ལ་བསྐུས་ལ།། 
གཞང་ཁ་ནས་ནི་ཕྱེ་མས་བདུག།
གསང་བ་ནས་ཀྱང་སྣུམ་གྱིས་བདུག།
དེ་ནས་རྣལ་འབྱོར་ཕོའམ་མོས།། 
རྩེ་དེ་སོར་མོས་ལེགས་པར་བཙལ།། 
རིང་ཐུང་ཚད་ནི་སོར་གཉིས་ནས།། 
སོར་བརྒྱད་པར་ནི་གར་གནས་པ།། 
ཤེས་རབ་བྷ་ག་ཆེ་ཆུང་དང་།། 
དེ་བཞིན་བྷ་ག་གྲང་དྲོ་དང་།། 
ཆུ་རྣམས་ཆེ་ཞིང་བདེ་བ་ཆུང་།། 
དེ་ལ་རྣལ་འབྱོར་མཁས་པ་ཡིས།། 
བྷ་ག་ཆེ་ན་བདེ་བ་ཆུང་།། 
བྷ་ག་ཆེ་ན་ཆུང་ངུ་བྱ།། 
ཆུང་ན་དེ་བཞིན་བསྐྱེད་པར་གསུངས།། 
གྲང་ན་དེ་བཞིན་བསྲོ་བར་བྱ།། 
ཆུ་རྣམས་ཆེ་ན་ཆུང་བར་བྱ།། 
འདི་འདྲའི་བྷ་ག་གང་ལ་ཡོད།། 
བུད་མེད་འདི་ལ་བྷ་ག་མངའ།། 
དེ་ཕྱིར་བུད་མེད་བཅོམ་ལྡན་འདས།། 
ཐབས་ཀྱི་རྡོ་རྗེ་ཕྲ་སྦོམ་དང་།། 
རིང་བ་དང་ནི་ཐུང་བ་སྟེ།། 
ཤེས་རབ་ཇི་བཞིན་ཐབས་ལའོ།། 
དེ་ཡི་གནས་སུ་གཟུང་བར་བྱ།། 
གསང་བ་རྡོ་རྗེ་རྒྱུད་ཀྱི་རྒྱལ་པོ་ལས་གསང་བ་རྟོག་པའི་ལེའུ་སྟེ་གསུམ་པའོ།།།། 
ལྷ་མོས་གསོལ་པ་བཅོམ་ལྡན་འདས།། 
ཨེ་བྃ་རྣམ་པའི་དབུས་གང་དུ།། 
བདེ་བའི་ཁྱད་པར་ཚོལ་བ་ལ།། 
འདི་ལས་ཁྱད་པར་མེད་དམ་ཅི།། 
བཅོམ་ལྡན་འདས་ཀྱིས་བཀའ་སྩལ་པ།། 
ཤིན་ཏུ་དབེན་པའི་གནས་བཙལ་ལ།། 
བཟའ་བ་བཅུད་ཅན་སྣ་ཚོགས་དང་།། 
བཏུང་བ་ཞིམ་པོ་མང་པོ་དང་།། 
གུར་ཀུམ་ལ་སོགས་དྲི་ཞིམ་དང་།། 
ཤིན་ཏུ་འཇམ་པའི་སྟན་བཏིང་ལ།། 
རྣལ་འབྱོར་མ་ཡི་གནས་བཅུ་རུ།། 
དྲི་ཞིམ་ཐིག་ལེ་རེ་རེ་བྱ།། 
རྣལ་འབྱོར་ཕ་ཡི་གནས་ལྔ་རུ།། 
དེ་བཞིན་ཐིག་ལེ་ལྔ་ཡང་བྱ།། 
དེ་ནས་མཁའ་གསང་བྱིན་གྱིས་བརླབ།། 
ཨེ་ལས་གྲུ་གསུམ་གཏིང་རིང་བསམ།། 
དེ་ཡི་ནང་དུ་པྃ་ལས་ནི།། 
པདྨ་འདབ་མ་བརྒྱད་དུ་བསམ།། 
དེ་ཡི་དབུས་སུ་འཁོར་ལོ་བསམ།། 
འཁོར་ལོའི་དབུས་སུ་རེག་མི་བཟོད།། 
དེ་ནས་ཐབས་ཀྱི་རྡོ་རྗེ་ཡང་།། 
ཧཱུྃ་ལས་རྡོ་རྗེ་རྩེ་ལྔ་བསམ།། 
ཨོཾ་ལས་རྡོ་རྗེ་མགོ་བོར་བསམ།། 
ཕཊ་ལས་རྡོ་རྗེ་བུ་ག་བསམ།། 
དེ་ནས་བདེ་བའི་སྟན་ཐོག་ཏུ།། 
སྦྱོར་བ་རྣམ་པ་གསུམ་བྱ་སྟེ།། 
ཡན་ལག་ཐབས་དང་སྦྱོར་བ་དངོས།། 
འཁོར་ལོ་ཉི་ཤུ་རྩ་དགུ་ལ།། 
ཆགས་པ་སྐྱེ་བའི་དྲི་ཡིས་བྱུག།
བདེ་བ་སྐྱེ་བའི་ཟས་ཟོས་ནས།། 
བདེ་བའི་སྟན་ལ་འདུག་ནས་ནི།། 
ཐབས་ཀྱིས་གནས་དགུར་འོ་ཡང་བྱ།། 
ཤེས་རབ་ཀྱིས་ཀྱང་གནས་ལྔར་བྱ།། 
ཐབས་ཀྱིས་ཤེས་རབ་པདྨ་ལ།། 
འོ་བྱས་པདྨ་རྒྱས་སུ་གཞུག།
ཤེས་རབ་ཀྱིས་ཀྱང་དེ་བཞིན་ནོ།། 
ཆགས་པ་སྐྱེ་བའི་རྟགས་འབྱུང་སྟེ།། 
དེ་ནས་གཅིག་གིས་གཅིག་འཁྱུད་ནས།། 
ཧེ་རུ་ཀ་དང་ཕག་མོར་བསམ།། 
ཤེས་རབ་རྐང་པ་གཉིས་བརྐྱང་ནས།། 
ཐབས་ནི་ཐབས་ལྡན་གྱིས་བསྐྱོད་ནས།། 
ནང་རྟགས་ཕྱི་རུ་བསྟན་པའི་ཕྱིར།། 
ཤེས་རབ་མ་ལ་རྟགས་གསུམ་འབྱུང་།། 
ལུས་འདར་འཕར་བ་སྐུ་ཡི་རྟགས།། 
མི་བཟོད་སྐད་འདོན་ངག་གི་རྟགས།། 
ཤེས་པ་བརྒྱལ་བ་ཐུགས་ཀྱི་རྟགས།། 
དེ་ལ་ངོ་བོར་བཤད་པའི་ཕྱིར།། 
འདི་ནི་གསང་བའི་དཀྱིལ་འཁོར་ཏེ།། 
འདི་ཡིས་སྐྲ་དཀར་གཉེར་མ་སྤོང་།། 
ནད་ཀྱི་ཟུག་རྔུ་ཐམས་ཅད་འཇོམས།། 
འདི་ནི་གསང་བའི་བཅུད་ཀྱིས་ལེན།། 
ཕྱི་ཡི་དཀྱིལ་འཁོར་བསྒོམས་པ་མིན།། 
གསང་བའི་དཀྱིལ་འཁོར་ཉིད་ལ་གནས།། 
སྦྱིན་སྲེག་ལ་སོགས་བྱ་བ་མིན།། 
གསང་བའི་རྡོ་རྗེ་རྒྱུད་འདི་ནི།། 
ཀུན་གྱིས་ཐོས་པར་མི་འགྱུར་ཏེ།། 
གླེགས་བམ་སོར་ནི་བཅུ་གཉིས་བྱ།། 
གླེགས་བམ་གསང་བའི་གནས་སུ་སྦ།། 
ཡོངས་སུ་སྨིན་པའི་རྣལ་འབྱོར་མ།། 
འགའ་ཡིས་མཐོང་གི་གཞན་ལ་སྦ།། 
གསང་བ་སྟོན་པའི་བླ་མ་ནི།། 
སངས་རྒྱས་ཉིད་པས་བཙུན་པ་ཡིན།། 
གཞན་ཡང་འདོད་པའི་སྟན་ཐོག་ཏུ།། 
གསུངས་པའི་སྦྱོར་ཐབས་ཀུན་བྱས་ནས།། 
ལྔ་བཅུ་ནས་བཟུང་སྟོང་གི་བར།། 
རྣལ་འབྱོར་མ་ཀུན་བདེ་མེད་ཀྱང་།། 
སྦྱོར་ཐབས་མཁས་པས་བསྐྱོད་བྱས་ནས།། 
བཅུ་གཉིས་མ་དང་བདེ་བ་མཉམ།། 
སྦྱོར་ཐབས་མི་ཤེས་རྣལ་འབྱོར་པས།། 
རླུང་མཁྲིས་བད་ཀན་ཀུན་ནས་སྐྱེ།། 
ཤེས་རབ་ཀྱིས་ཀྱང་ཐབས་ལ་སྟེ།། 
སྦྱོར་ཐབས་མཁས་པའི་ཤེས་རབ་མ།། 
ཐབས་ཀྱིས་རྟག་ཏུ་བསྟེན་པར་བྱ།། 
སྦྱོར་ཐབས་མཁས་པའི་རྣལ་འབྱོར་པས།། 
རྣལ་འབྱོར་མ་ཡི་གསང་ལ་བསྟེན།། 
ལྷ་མོས་གསོལ་བ་བཅོམ་ལྡན་འདས།། 
གསང་ལ་བསྟེན་པ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
མིང་སྲིང་ཚུལ་ལམ་རྗེ་འབངས་ཚུལ།། 
ཕ་སྤད་ཚུལ་ལམ་མཁན་སློབ་ཚུལ།། 
གཞན་གྱིས་མི་རིག་ངོ་ཚ་བསྲུང་།། 
དབེན་པའི་གནས་སུ་སྦྱོར་བ་བྱ།། 
གལ་ཏེ་མ་བསྟེན་དམ་ཚིག་ཉམས།། 
ཚེ་འདི་ཉིད་ལ་དམྱལ་བར་ལྟུང་།། 
ལྷ་མོས་གསོལ་པ་བཅོམ་ལྡན་འདས།། 
ཐབས་མེད་རྣལ་འབྱོར་ཇི་ལྟར་ལགས།། 
བདེ་བ་ཁྱད་མེད་ཇི་ལྟར་ལགས།། 
ཕྱག་རྒྱ་མ་བསྟེན་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
བདེ་བ་ལ་གནས་གསང་བའི་དོན།། 
ཁྱོད་ཀྱི་ངོར་མཛད་ང་ཡིས་བཤད།། 
སྦྱོར་ཐབས་མི་ཤེས་རྣལ་འབྱོར་དང་།། 
སྟན་ཡང་གཅིག་ལ་མི་འདུག་སྟེ།། 
འདོད་ཆགས་བསམ་པ་ཡང་མི་བྱ།། 
གལ་ཏེ་དེ་འདྲ་བསྟེན་གྱུར་ན།། 
འཇིག་རྟེན་ཕལ་པའི་འདོད་ཆགས་ཏེ།། 
ཤི་ནས་མནར་མེད་དམྱལ་བར་སྐྱེ།། 
འདོད་ཆགས་སྤྱོད་པ་ཤལ་མ་རི།། 
ལྕགས་ཀྱི་སོར་ནི་བཅུ་དྲུག་པ།། 
ཡར་ལ་འཛེག་ཅིང་མར་ལ་འབབ།། 
ཐབས་མེད་རྣལ་འབྱོར་འདྲ་བ་འབོད།། 
དེ་ཕྱིར་སྦྱོར་ཐབས་མཁས་པས་བསྟེན།། 
སྦྱོར་ཐབས་ལས་ནི་བདེ་བ་སྐྱེ།། 
དེ་ཕྱིར་བདེ་བ་ཁྱད་པར་འཕགས།། 
བདེ་བ་ཐབས་མེད་ལུས་ཟུངས་ཉམས།། 
རླུང་མཁྲིས་བད་ཀན་ཀུན་ནས་སྐྱེ།། 
ལས་ཀྱི་ཕྱག་རྒྱ་རྟག་ཏུ་བསྟེན།། 
ཕྱག་རྒྱ་མ་བསྟེན་དམ་ཚིག་ཉམས།། 
ཕྱག་རྒྱ་བསྟེན་པའི་དུས་སུ་ཡང་།། 
རྣལ་འབྱོར་མིང་སྲིང་བརྡ་ཡིས་མཚོན།། 
གང་ཞིག་འཛུབ་མོ་སྟོན་པ་ན།། 
འོངས་སམ་ཞེས་ནི་འདྲི་བ་ཡིན།། 
སོར་མོ་གཉིས་ནི་སྟོན་པ་དང་།། 
མཐེ་བོ་དྲང་པོར་སྟོན་པ་དང་།། 
དེ་བཞིན་སྲིན་ལག་དྲང་པོར་སྟོན།
རྡོ་རྗེ་བོ་ལ་ཞེས་བྱ་སྟེ།། 
པདྨ་ཀཀྐོ་ལ་ཞེས་བྱ།། 
དེ་ལྟར་མ་བྱས་དམ་ཚིག་ཉམས།། 
བརྡ་ཡི་བྱེ་བྲག་མ་ལུས་པ།། 
སམྦུ་ཊ་རུ་ཞེས་པར་བྱ།། 
ལྷ་མོས་གསོལ་པ་བཅོམ་ལྡན་འདས།། 
རྡོ་རྗེ་པདྨ་དགའ་བའི་གནས།། 
དེ་རུ་གཟུང་བ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
དེ་རུ་གཟུང་བ་རྣམ་པ་གཉིས།། 
རབ་ཀྱི་དབུགས་དང་ཤེས་པས་གཟུང་།། 
དང་པོ་བཙན་ཐབས་སྦྱོར་བས་གཟུང་།། 
སྦྱོར་བ་རྣམ་པ་བཅུ་རུ་གཟུང་།། 
གཅིག་ནི་སྦོམ་པོ་ཁྲོ་མོས་གཟུང་།། 
གཟུང་བའི་རྟེན་ནི་རྣམ་པ་བཞི།། 
མན་ངག་ཅན་གྱིས་ཤེས་པར་བྱ།། 
གལ་ཏེ་དེ་རུ་མ་ཟིན་ན།། 
འཁོར་བར་ལྟུང་བས་རང་གིས་སུ།། 
ཏིང་ངེ་འཛིན་གྱི་ཧྃ་ལ་བསྡུ།། 
ལྕེ་ཡིས་བྱང་ཆུབ་སེམས་བླངས་ལ།། 
རོ་མའི་འཁོར་ལོ་རུ་ནི་བསྟིམ།། 
དེ་ལྟར་མ་བྱས་དམ་ཚིག་ཉམས།། 
ལྷ་མོས་གསོལ་པ་བཅོམ་ལྡན་འདས།། 
ཤེས་རབ་སྦྱོར་ཐབས་འབའ་ཞིག་གམ།། 
ཐབས་ཀྱི་བསྐྱོད་པ་འབའ་ཞིག་གམ།། 
རྣལ་འབྱོར་ཕ་དང་རྣལ་འབྱོར་མ།། 
བདེ་བ་ཁྱད་པར་མེད་དམ་ཅི།། 
བདེ་བའི་ངོ་བོ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
བསྐྱོད་པ་བུད་མེད་ཀྱིས་ཀྱང་བསྐྱོད།། 
སྦྱོར་ཐབས་ཀྱང་ནི་ཐབས་ཀྱིས་བྱ།། 
དེ་ལས་བདེ་བ་ཁྱད་པར་འཕགས།། 
དཔེར་ན་དར་དང་སྣལ་མ་བཞིན།། 
ཐབས་ཀྱིས་སྣལ་མའི་ཆ་ཙམ་མྱོང་།། 
ཤེས་རབ་དར་གྱི་ཤམ་བུ་ཙམ།། 
དེ་ཕྱིར་རྣལ་འབྱོར་མ་ཡི་རྒྱུད།། 
རྣལ་འབྱོར་མ་ཡིས་འགྲུབ་པར་གསུངས།། 
རྒྱུད་ཀྱི་ནང་ན་མཆོག་ཡིན་པས།། 
རབ་གནས་སྦྱིན་སྲེག་དབང་བསྐུར་དང་།། 
མཆོད་དང་བཟླས་དང་གཏོར་མ་དང་།། 
ཁྲུས་དང་བསྲུང་བ་ལ་སོགས་པ།། 
གསང་བ་འདི་ལས་གཞན་ན་མེད།། 
འབྲས་བུའི་ནང་ན་འདི་མཆོག་སྟེ།། 
ཡེ་ཤེས་ལྔ་ཡི་སྤྲོས་དང་བྲལ།། 
དེ་ནས་ལྷ་མོས་འཁོར་དཔག་ཏུ་མེད་པ་དང་།། 
མཁའ་འགྲོ་མ་རྣམས་འདོད་ཆགས་ཀྱི་ཐེ་ཚོམ་ཡོངས་སུ་ཟད་ནས།
བཅོམ་ལྡན་འདས་ལ་ཀུན་གྱིས་འཁྱུད་ནས་གསང་བའི་མཆོད་པས་བདེ་བ་ཆེན་པོའི་རོས་གང་བར་མཆོད་ནས་མི་སྣང་བར་གྱུར་ཏོ།། 
གསང་བའི་ཡང་གསང་བ་གསང་བ་རྡོ་རྗེའི་རྒྱུད་ཀྱི་རྒྱལ་པོ་འཁོར་ལོ་སྡོམ་པའི་རྟོག་པ་རྒྱུ་དང་འབྲས་བུའི་དེ་ཁོ་ན་བསྟན་པའི་ལེའུ་སྟེ་བཞི་པའོ།།།། 
གསང་བ་རྡོ་རྗེའི་རྒྱུད་ཀྱི་རྒྱལ་པོ་ཞེས་བྱ་བ་རྫོགས་སོ།།།། 
པཎྜི་ར་རཏྣ་བཛྲ་དང་།
ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་ཏེ་གཏན་ལ་ཕབ་པ།།།། 
