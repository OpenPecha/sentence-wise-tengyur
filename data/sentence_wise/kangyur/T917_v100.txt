།༄༅།། རྒྱ་གར་སྐད་དུ།
ཨཱརྱ་ཥ་ཌ་ཀྵ་ར་བིདྱཱ།
བོད་སྐད་དུ།
འཕགས་པ་ཡི་གེ་དྲུག་པའི་རིག་སྔགས།
སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་མཉན་ཡོད་ན་བཞུགས་ཏེ།
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།
ཀུན་དགའ་བོ་ཡི་གེ་དྲུག་པའི་རིག་སྔགས་གང་ཡང་དག་པར་རྫོགས་པའི་སངས་རྒྱས་དྲུག་དང་།
འཇིག་རྟེན་སྐྱོང་བ་བཞི་དང་།
གནོད་སྦྱིན་གྱི་སྡེ་དཔོན་ཆེན་པོ་ཉི་ཤུ་རྩ་བརྒྱད་ཀྱིས་བཤད་པ།
ཡི་གེ་དྲུག་པའི་རིག་སྔགས་ཀྱི་རྒྱལ་མོ་འདི་ཀུན་དགའ་བོ་ཁྱོད་ཀྱིས་ཟུང་ཤིག།
ཆོངས་ཤིག།
ལྷོགས་ཤིག།
ཀུན་ཆུབ་པར་གྱིས་ཤིག།
ཏདྱ་ཐཱ།
དནྟི་ལེ།
ཀནྟི་ལེ།
དཎྜི་མ་ཏི།
མ་དྷུ་མ་ཏི།
མ་རཎྜེ།
ཀོ་རཎྜེ།
དྲཱ་བི་ཏི།
ཀོ་ཤཱ་རི།
ཚ་ཊ་ཛེ།
དུ་དུ་མ་ཏི།
ཀེ་ཏུ་མ་ཏི།
ཙུ་དུནྡྷེ།
ཀཽ་ཊ་དཱནྟེ།
ཏ་ཧུ་ར་རེ།
ཨེ་ན་ནི་གེ།
ཧུ་ཏ་བ་ཧུ་ནི།
ཀུན་དགའ་བོ་འདི་ནི་ཡི་གེ་དྲུག་པའི་རིག་སྔགས་ཏེ།
ཀླད་པ་ན་བ་དང་།
མིག་ན་བ་དང་།
རྣ་བ་ན་བ་དང་།
སོ་ན་བ་དང་།
སྣ་ན་བ་དང་།
ལྕེ་ན་བ་དང་།
སྙིང་ན་བ་དང་།
ལྟོ་ན་བ་དང་།
རྒྱབ་ན་བ་དང་།
རྩིབ་ལོགས་ན་བ་དང་།
ཆུ་སོ་ན་བ་དང་།
བྱིན་པ་ན་བ་དང་།
རྐང་པ་ན་བ་དང་།
ཡན་ལག་ན་བ་དང་།
ཉིང་ལག་ན་བ་དང་།
ཟས་མ་ཞུ་བ་དང་།
ལྦོས་པ་དང་།
མངལ་དུ་ཐོགས་པ་དང་།
རླུང་ལས་གྱུར་པ་དང་།
མཁྲིས་པ་ལས་གྱུར་པ་དང་།
བད་ཀན་ལས་གྱུར་པ་དང་།
འདུས་པ་ལས་གྱུར་བ་དང་།
རིམས་དྲག་པོ་དང་།
ཉིན་གཅིག་པ་དང་།
ཉིན་གཉིས་པ་དང་།
ཉིན་གསུམ་པ་དང་།
ཉིན་བཞི་པ་དང་།
རིམས་ཡུད་ཙམ་པ་དང་།
ཉིན་མོའི་རིམས་དང་།
མཚན་མོའི་རིམས་ཀྱིས་བཏབ་པ་ལ་ཡི་གེ་དྲུག་པའི་རིག་སྔགས་འདིས་བསྲུང་བ་དང་།
ཡོངས་སུ་བསྐྱབ་པ་དང་།
ཡོངས་སུ་གཟུང་བ་དང་།
ཡོངས་སུ་བསྐྱང་བ་དང་།
ཞི་བ་དང་།
བདེ་ལེགས་སུ་འགྱུར་བ་དང་།
ཆད་པ་སྤང་བ་དང་།
མཚོན་ཆ་སྤང་བ་དང་།
དུག་གཞིལ་བ་དང་།
ཆུས་གཏོར་བ་དང་།
སྲད་བུས་བཅིང་བ་བྱས་པ་ལས་གང་ཞིག་འགལ་བར་བྱེད་ན།
དེའི་མགོ་ཨརྫ་ཀའི་དོག་པ་བཞིན་དུ་ཚལ་བ་བདུན་དུ་མི་འགས་པ་ནི།
ཀུན་དགའ་བོ་ངས་ལྷ་དང་བཅས་པ་དང་།
བདུད་དང་བཅས་པ་དང་།
ཚངས་པ་དང་བཅས་པ་དང་།
དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་དང་།
ལྷ་དང་།
མི་དང་།
ལྷ་མ་ཡིན་དུ་བཅས་པའི་འཇིག་རྟེན་ན་མ་མཐོང་ངོ།། 
ཏདྱ་ཐཱ།
ཨཎྜ་རེ།
པཎྜ་རེ།
ཀ་ར་ཏེ།
ཀེ་ཡཱུ་རེ།
བྷཱུ་ཏྃ་ག་མེ།
བྷཱུ་ཏ་ག་ཧེ།
བྷཱུ་ཏ་པྲ་ཀྵི་ཏེ།
བྷཱུ་ཏ་ཡ་སྨ་ར་ཡ་ནི།
པྲི་ཡཱ་བ་ཏི།
ཏེ་ཛ་བ་ཏི།
ཡ་ཤོ་བ་ཏི།
གི་རཱི་ཎི་ནི།
ཤ་རི་ཎི་ནི།
བདག་འཇིགས་པ་ཐམས་ཅད་དང་གནོད་པ་ཐམས་ཅད་ལས་བདེ་ལེགས་སུ་གྱུར་ཅིག་སྭཱ་ཧཱ།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཚེ་དང་ལྡན་པ་ཀུན་དགའ་བོ་དང་།
ལྷ་དང་།
མི་དང་།
ལྷ་མ་ཡིན་དང་།
དྲི་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་ཡི་གེ་དྲུག་པ་ཞེས་བྱ་བའི་རིག་སྔགས་རྫོགས་སོ།།
