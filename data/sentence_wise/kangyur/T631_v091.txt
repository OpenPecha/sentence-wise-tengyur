༄༅།། རྒྱ་གར་སྐད་དུ།
ཨཱརྱ་ཨ་ཙ་ལ་ནཱ་མ་དྷཱ་ར་ཎཱི།
བོད་སྐད་དུ།
འཕགས་པ་མི་གཡོ་བ་ཞེས་བྱ་བའི་གཟུངས།། 
དཀོན་མཆོག་གསུམ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པའི་དུས་གཅིག་ན།
བཅོམ་ལྡན་འདས་སུམ་ཅུ་རྩ་གསུམ་གྱི་ཁང་བུ་བརྩེགས་པ་ན་བཞུགས་ཏེ།
དེའི་ཚེ་བཅོམ་ལྡན་འདས་ཀྱི་འཁོར་འདུས་པ་ནི་བྱང་ཆུབ་སེམས་དཔའ་ཀུན་ཏུ་བཟང་པོ་དང་།
ནམ་མཁའི་སྙིང་པོ་དང་།
སའི་སྙིང་པོ་དང་།
སྒྲིབ་པ་ཐམས་ཅད་རྣམ་པར་སེལ་བ་དང་།
འཇམ་དཔལ་དང་།
སྤྱན་རས་གཟིགས་དབང་ཕྱུག་དང་།
ལག་ན་རྡོ་རྗེ་དང་།
བྱམས་པ་ལ་སོགས་པ་ས་བཅུ་པ་འབའ་ཞིག་དང་ངོ།། 
དེ་ནས་བྱང་ཆུབ་སེམས་དཔའ་བྱམས་པ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་འཛམ་བུ་གླིང་ན་གནས་པའི་ལྷ་དང་།
ཀླུ་དང་།
གནོད་སྦྱིན་དང་།
ཤ་ཟ་མ་རུངས་པ་དག་གིས་མི་ནད་དང་།
ཕྱུགས་ནད་དང་།
ཡམས་ནད་དང་།
རྣམ་པར་འཚེ་བ་དང་།
དུས་མ་ཡིན་པའི་འཆི་བ་དང་།
སྡང་བ་དང་།
རྨི་ལམ་ངན་པ་དང་།
དུས་མ་ཡིན་པའི་རླུང་དང་།
སེར་བ་དང་།
ས་གཡོས་པ་ལ་སོགས་པ་བྱུང་སྟེ།
དེ་དག་ཞི་བར་མཛད་དུ་གསོལ་ཞེས་གསོལ་པ་དང་།
བཅོམ་ལྡན་འདས་ཅང་མི་གསུང་བར་རྣམ་པར་དག་པའི་སྒོ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།
སྐུའི་བ་སྤུའི་ཁུང་བུ་ནས་འོད་ཟེར་མེ་ལྕེ་རབ་ཏུ་འབར་བ་བྱུང་སྟེ།
འདོད་པ་དང་།
གཟུགས་དང་།
གཟུགས་མེད་པ་ལ་ཐུག་པ་མེ་ལྕེ་འབར་བ་གཅིག་ཏུ་གྱུར་ཏོ།། 
དེའི་ཚེ་ཉི་མ་དང་ཟླ་བ་ལ་སོགས་པའི་འོད་ཀྱང་ལྷམ་མེ་དང་།
ལྷན་ནེ་དང་།
ལྷང་ངེ་མ་ཡིན་ཏེ།
ལྷ་རྣམས་ཀྱི་འོད་ཀྱང་ལྷམ་མེ་དང་།
ལྷན་ནེ་དང་།
ལྷང་ངེ་མ་ཡིན་ནོ།། 
ཀླུ་དང་།
གནོད་སྦྱིན་དང་།
ཤ་ཟ་ལ་སོགས་པ་རྣམས་ནི་རླུང་དྲག་པོས་བདས་པའི་ཤིང་བཞིན་ནོ།། 
དེ་ནས་བཅོམ་ལྡན་འདས་ཀྱིས་ཆོས་ཀྱི་དབྱིངས་རྣམ་པར་མི་རྟོག་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།
མཉམ་པའི་ཕྱག་རྒྱ་བཤིག་ནས་ཞབས་ཀྱི་པུས་མོ་ས་ལ་བརྡབས་པས་ཐུགས་ཀྱི་བདག་ཉིད་ཀྱི་བརྟན་པའི་སྐུ་ཅན་གྱི་ཁྲོ་བོ་ཞབས་བརྐྱང་བསྐུམ་དུ་བཞུགས་པ་དག་བྱུང་སྟེ།
ཐབས་ལས་བྱུང་བའི་ཁྲོ་བོའི་སྤྲུལ་པ་དཔག་ཏུ་མེད་པ་དང་བཅས་ནས་ནམ་མཁའ་མ་ལུས་པ་འོད་ཀྱིས་འགེངས་པའོ།། 
འོད་ཀྱི་དཀྱིལ་འཁོར་དག་ན་བཞུགས་པ་ཚངས་པ་དང་།
ཁྱབ་འཇུག་དང་།
དབང་ཕྱུག་ཆེན་པོ་དང་།
དྲག་པོ་ཆེན་པོ་བཞི་པོ་དག་ཧ་ཧཱུྃ་ཧྲིཿ་ཞེས་བྱ་བས་སྐྲག་པར་བྱེད་པ།
འདོད་ཆགས་དང་།
ཞེ་སྡང་དང་།
གཏི་མུག་དང་།
སེར་སྣ་དག་འཇོམས་པ།
ཀླུ་དང་།
གནོད་སྦྱིན་དང་།
ཤ་ཟ་ཡི་དགས་ལ་སོགས་པ་ཧཾ་མཾ་ཞེས་བརྗོད་པས་སྐྲག་པར་མཛད་པ་དག་སྤྲུལ་ཏོ།། 
གསུང་གི་བདག་ཉིད་ཀྱི་བརྟན་པའི་སྐུ་ཅན་ཞབས་ཕྱེད་ས་ལ་པུས་མོ་དང་མཐེ་བོ་བཙུགས་པ།
ཞབས་གཅིག་ལངས་ཏེ་པུས་མོ་བཙུགས་པས་བཞུགས་པའི་ཁྲོ་བོ་བརྟན་པའི་སྐུ་ཅན།
ཤེས་རབ་ཀྱི་བདག་ཉིད་རལ་གྲི་མེ་འོད་དང་བཅས་པས་འོད་ཀྱིས་འགེངས་པ་དག་སྤྲུལ་ཏོ།། 
དེའི་ཚེ་བཅོམ་ལྡན་འདས་ཀྱིས་བྱིན་གྱིས་བརླབས་པ་ལས་བྱུང་བའི་ཁྲོ་བོ་དག་གི་སྔགས་སྨྲས་པ།
ན་མཿ་ས་མནྟ་བཛྲཱ་ཎཱཾ།
ཨ་ཙ་ལ་ཀ་ན་ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུྃ་བཛྲ་དྷྲྀཀ་ཁཌྒ།
ཧཱུྃ་མཾ་ཧཱུྃ་མཾ་ཞེས་བརྗོད་དེ།
ཕྱག་རྒྱ་ནི་ལག་པ་གཡས་པ་ཁུ་ཚུར་བཅངས་ཏེ།
སྲིན་ལག་དང་མཐེའུ་ཆུང་གཉིས་བསྒྲེང་བ་ནི་རལ་གྲིའི་ཕྱག་རྒྱ་སྟེ།
གཡས་སྐོར་དུ་མཚམས་བཅད་དོ།། 
ན་མཿ་ས་མཏྣ་བཛྲཱ་ཎཱཾ།
ཨ་ཙ་ལ་ཀ་ན་ཙཎྜ་མ་ཧཱ་རོ་ཥ་ཎ།
སྥོ་ཊ་ཡ་ཧཱུྃ།
ཨ་མྲྀ་ཏ་ཧཱུྃ་ཧཱུྃ་ཞེས་བརྗོད་དོ།། 
ཕྱག་རྒྱ་ནི་ལག་པ་སོར་མོ་རྣམས་བརྐྱང་སྟེ་མཐེའུ་ཆུང་མཐེ་བོས་མནན་པ་ནི་རྡོ་རྗེ་རྩེ་གསུམ་པའི་ཕྱག་རྒྱ་སྟེ།
གཡས་ནས་བསྐོར་ལ་བགེགས་བསྐྲད་དོ།། 
དེ་ནས་བཅོམ་ལྡན་འདས་ཀྱིས་རྣམ་པར་དག་པའི་ཏིང་ངེ་འཛིན་གྱིས་སྲུང་བ་གསུངས་པ་ནི།
དམར་པོའི་ཡི་གེ་རྃ་སྤྱི་བོར་བསམ་སྟེ།
རྣམ་པར་དག་པའི་ཡི་གེ་འདིས་བརྟན་པར་བྱས་ནས།
རྡོ་རྗེ་དང་རལ་གྲིས་ལུས་མེ་འོད་དང་བཅས་པར་བསྒོམས་ཏེ།
ན་མཿ་ས་མཏྣ་བཛྲཱ་ཎཱཾ།
ཨ་ཙ་ལ་ཀ་ན་ཙཎྜ་མ་ཧཱ་རོ་ཥ་ཎ་ཀ་ཏེ་བྷྱཿ།
སརྦ་བི་ག་ཏེ་བྷྱོ།
བི་ཤྭ་མུ་ཁེ་བྷྱཿ།
སརྦ་ཏ་ཐཱ་ག་ཏ་ཧཱཾ་མཱཾ་རཀྵ།
ཞེས་བརྗོད་དེ་ཕྱག་རྒྱ་ནི་རྡོ་རྗེ་ཐལ་མོ་སྦྱར་ཏེ།
མཛུབ་མོ་གཉིས་གུང་མོའི་རྒྱབ་ཏུ་སྦྱར་ཏེ་སྨིན་མཚམས་སུ་བཅའ་བར་བྱའོ།། 
དེ་ནས་བཅོམ་ལྡན་འདས་ཀྱིས་བྱང་ཆུབ་ཀྱི་སེམས་རིག་པ་ཆེན་པོའི་སྲུང་བ་གསུངས་པ་ནི།
ཧཱུྃ་དང་གཞིའི་རྣམ་པས་བལྟས་ཏེ།
ན་མཿ་ས་མནྟ་བཛྲཱ་ཎཱཾ།
ཨ་ཙ་ལ་ཀ་ན་ཙཎྜ་མ་ཧཱ་རོ་ཥ་ཎ་ཀ་ཏེ་བྷྱཿ།
སརྦ་བི་ག་ཏེ་བྷྱོ།
བི་ཤྭ་མུ་ཁེ་བྷྱཿ།
སརྦ་ཏ་ཐཱ་ག་ཏ་ཧཱཾ་མཱཾ་རཀྵ་མ་ཧཱ་བ་ལེ།
སརྦ་ཏ་ཐཱ་ག་ཏ་པྲ་མེ་ནི་ར་གརྫ་ཧཱུྃ་ཧཱུྃ་ཕཊ་ཏྲ་ཐ་ཏྲ་ཐ།
ཨ་པྲ་ཏི་ཧ་ཏེ་སྭཱ་ཧཱ།
ཞེས་བརྗོད་དེ་ཕྱག་རྒྱ་ནི་རྡོ་རྗེའི་ཐལ་མོ་སྦྱར་ལ་མཛུབ་མོ་གཉིས་ནང་དུ་བཀུག་ལ་གུང་མོ་རྩེ་སྤྲད་དེ།
སྲིན་ལག་གཉིས་བརྐྱང་ནས་མཐེའུ་ཆུང་གཉིས་ཅུང་ཞིག་བཀུག་ལ་སྙིང་ཁར་བཅས་ཏེ་སྲུང་བ་ནི་ཡུམ་གྱི་སྟེ།
བགེགས་དང་ལོག་འདྲེན་དང་མ་རུངས་པ་ཐམས་ཅད་དྲན་པ་ཙམ་གྱིས་འབྱེར་པར་འགྱུར་རོ།། 
དེ་ནས་བཅོམ་ལྡན་འདས་ཀྱིས་བྱམས་པའི་ཏིང་ངེ་འཛིན་ལ་སྙོམས་པར་ཞུགས་ཏེ།
ཁ་ཟས་བྱེ་བྲག་བཟའ་བ་དང་།
བཅའ་བ་དང་།
གཞིབ་པ་དང་།
བཏུང་བ་དང་།
བལྡག་པ་ལ་སོགས་པ་དང་།
གཟུགས་དང་།
སྒྲ་དང་།
དྲི་དང་།
རོའི་བྱེ་བྲག་ལ་བྱིན་གྱིས་བརླབ་པ་མཛད་དེ།
ཨོཾ་སརྦ་དྷརྨ་ཏཱ་སི་ཏ་ཧཱུྃ་ཞེས་བྱས་པས་དག་པར་བྱས་ཏེ།
ཨོཾ་ཨ་མྲྀ་ཏ་ཨོཾ་ཧཱུྃ་ཧྲཱིཿ།
ཞེས་བྱ་བས་ནི་འདོད་པའི་དོན་དུའོ།། 
ཨོཾ་ན་མཿ་སརྦ་ཏ་ཐཱ་ག་ཏ་ཨ་བ་ལོ་ཀི་ཏེ།
སཾ་བྷ་ར་སཾ་བྷ་ར་ཧཱུཾ་ཞེས་བྱ་བས་ལན་བདུན་བདུན་བཏབ་སྟེ་བསྔོས་པས་ཚིམ་པར་འགྱུར་རོ།། 
ཕྱག་རྒྱ་ནི་མཆོག་སྦྱིན་གྱི་ཕྱག་རྒྱའོ།། 
དེ་ནས་ཡང་བཅོམ་ལྡན་འདས་ཀྱིས་གསུངས་པ།
ལྡང་བར་འདོད་ན་སྔགས་འདི་བརྗོད་པར་བྱའོ།། 
ན་མོ་རཏྣ་ཏྲ་ཡཱ་ཡ།
ན་མ་ཤྩཎྜ་བཛྲ་པཱ་ཎ་ཡེ།
ན་མོ་བཛྲ་ཀྲོདྷཱ་ཡ།
དཾ་ཥྚོདྐ་ཊ་བྷཻ་ར་ཝཱ་ཡ།
ཨ་སི་མུ་ས་ལ་པ་ར་ཤུ་པཱ་ཤ་ཧ་སྟཱ་ཡ།
ཏདྱ་ཐཱ།
ཨོཾ་ཨ་མྲྀ་ཏ་ཀུཎྜ་ལི།
ཁ་ཁ་ཁཱ་ཧི་ཁཱ་ཧི།
ཏིཥྛ་ཏིཥྛ།
བནྡྷ་བནྡྷ།
ཧ་ན་ཧ་ན།
གྲྀཧྞ་གྲྀཧྞ།
གརྫ་གརྫ།
བི་སྥོ་ཊ་ཡ།
བི་སྥོ་ཊ་ཡ།
སརྦ་བིགྷ་ནཾ་བི་ནཱ་ཡ་ཀཱ་ནཱཾ་མ་ཧཱ་ག་ཎ་པ་ཏི་ཛཱི་བི་ཏ་ཨནྟ་ཀ་ར་ཎ་སྭཱ་ཧཱ།
ཞེས་བྱ་བ་བརྗོད་དོ།། 
ལག་པ་གཉིས་ཁུ་ཚུར་བཅངས་ལ་ཁ་ནང་དུ་བསྟན་ཏེ།
མཛུབ་མོ་བསྒྲེང་ལ་བྲང་དུ་བསྣོལ་ལ་ཕྱག་རྒྱ་བཅིངས་ཏེ།
གཏོར་མ་བཏང་ཞིང་འཆག་པའི་དུས་སུ་ཡང་དེ་བཞིན་ནོ།། 
ཉེ་རེག་བྱ་བ་དང་།
ཁྲུས་བྱ་བ་ནི་རིན་པོ་ཆེའི་བུམ་པར་དྲི་ཞིམ་པོའི་ཆུ་ལ།
ན་མཿ་ས་མནྟ་བཛྲཱ་ཎཱཾ།
ཨ་ཙ་ལ་ཀ་ན་ཡ་ཨ་མྲྀ་ཏ་ཞེས་ལན་བདུན་བདུན་བཏབ་སྟེ།
ལག་པ་གཡོན་པས་བུམ་པ་བཟུང་ནས་གཡས་པའི་གུང་མོ་དང་སྲིན་ལག་ཅུང་ཟད་ཙམ་བཀུག་ལ།
རི་མོ་ཅན་གྱི་ནང་དུ་ཨ་བསམས་ལ་ཆུ་བླུགས་ཏེ།
ཨོཾ་ཤུདྡྷ་དུན་ཏེ་ཤོ་དྷ་ན་ཡེ་སྭཱ་ཧཱ།
ཞེས་བྱ་བས་ཁྲུས་བྱའོ།། 
དེ་སྐད་ཅེས་བཅོམ་ལྡན་འདས་ཀྱིས་གསུངས་ཏེ།
བྱང་ཆུབ་སེམས་དཔའ་བྱམས་པ་ལའོ།། 
དེ་ནས་རྒྱལ་པོ་ཆེན་པོ་བཞི་འཁོར་དང་བཅས་པ་དང་།
སུམ་ཅུ་རྩ་གསུམ་གྱི་ལྷ་དང་།
འཐབ་བྲལ་དང་།
དགའ་ལྡན་དང་།
འཕྲུལ་དགའ་དང་།
གཞན་འཕྲུལ་དབང་བྱེད་ཀྱི་ལྷ་རྣམས་ཀྱིས་མེ་ཏོག་དང་།
རྔ་དང་།
བདུག་སྤོས་དང་།
ལྷའི་ཞལ་ཟས་དང་།
ལྷའི་བུ་ཕོ་དང་།
བུ་མོ་དག་རིན་པོ་ཆེའི་རྒྱན་དང་བཅས་པས་ཤིང་རྟ་དཔག་ཏུ་མེད་པ་དང་།
མཆོད་པའི་ཡོ་བྱད་དཔག་ཏུ་མེད་པ་དག་གིས་བཅོམ་ལྡན་འདས་ལ་མཆོད་པ་དང་བསྐོར་བ་རྒྱ་ཆེན་པོ་དག་བྱས་ཏེ་བྱང་ཆུབ་སེམས་དཔའ་བྱམས་པ་དང་ཐབས་ཅིག་ཏུ་འདུག་གོ།། 
དེ་ནས་བྱང་ཆུབ་སེམས་དཔའ་བྱམས་པ་སྤྲོ་བ་དང་ལྡན་པས་བཅོམ་ལྡན་འདས་ལ་བལྟའོ།། 
བཅོམ་ལྡན་འདས་ཀྱིས་བྱམས་པའི་བསམ་པ་མཁྱེན་ནས་བསམ་གཏན་དང་པོ་ལ་མཉམ་པར་བཞག་སྟེ།
འདོད་པའི་བདེ་བ་སྤངས་ཏེ་དགའ་བར་རྟོག་པ་ཙམ་མོ།། 
དེ་ནས་བསམ་གཏན་དང་པོ་ནས་གཉིས་པ་ལ་མཉམ་པར་བཞག་སྟེ།
རྩེ་གཅིག་པའི་རྟོག་སྤྱོད་སྤངས་ཏེ་དགའ་བདེ་ཙམ་མོ།། 
བསམ་གཏན་གཉིས་པ་ནས་གསུམ་པ་ལ་མཉམ་པར་བཞག་སྟེ།
རྟོག་པ་དང་དཔྱོད་པ་སྤངས་ཏེ་བདེ་བ་ཙམ་མོ།། 
དེ་ནས་བསམ་གཏན་གསུམ་པ་ནས་བཞི་པ་ལ་མཉམ་པར་བཞག་སྟེ།
ཚོར་བ་ཉེ་བར་ཞི་བའི་བདེ་བ་ཙམ་མོ།། 
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཏིང་ངེ་འཛིན་དེ་དག་དང་ལྡན་ན་རྣམ་པར་དག་པའོ།། 
བྱམས་པ་དང་།
སྙིང་རྗེ་དང་།
དགའ་བ་དང་།
བཏང་སྙོམས་ཀྱིས་ནི་བྱང་ཆུབ་ཀྱི་སེམས་ཀྱི་རྒྱུད་སྤེལ་བའོ།། 
དེ་བཞིན་དུ་ཆོས་ཐམས་ཅད་ནི་ནམ་མཁའ་ལྟར་མཐའ་བཞི་ལས་རྣམ་པར་གྲོལ་བའོ།། 
ན་མཿ་ས་མནྟ་བཛྲཱ་ཎཱཾ།
དྷརྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅ཧཾ།
ཞེས་བརྗོད་དེ་ཕྱག་རྒྱ་ནི་འདིའོ།། 
ལག་པ་གཉིས་སོ་སོར་ཁུ་ཚུར་བཅངས་ཏེ།
མཐེ་བོང་གཉིས་ནང་དུ་བཅུག་ལ་མཛུབ་མོ་གཉིས་བསྒྲེང་བའོ།། 
འཕགས་པ་མི་གཡོ་བའི་གཟུངས་ལས་གླེང་གཞིའི་ལེའུ་སྟེ་དང་པོའོ།།།། 
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
རྡོ་རྗེའི་སྐྱིལ་མོ་ཀྲུང་བཅས་ཏེ་སྙིང་གར་ཉི་མའི་དཀྱིལ་འཁོར་ལ་ཐུགས་ཀྱི་ས་བོན་འོད་ཀྱིས་ནམ་མཁའ་ཀུན་ཁེངས་པར་བསམས་ཏེ།
ས་བོན་དེ་ལས་ཆོས་ཐམས་ཅད་ཚིག་གི་ལམ་དང་བྲལ་བའོ་ཞེས་བྱ་བའི་སྒྲ་དང་བཅས་པས་འཕེལ་བ་དང་འགྲིབ་པའི་སྒྲ་འོད་ཟེར་འཕྲོ་འདུ་དང་བཅས་པའོ།། 
དེ་ནས་སྣ་ཚོགས་པའི་གདན་འདམ་ནས་སྐྱེས་པའི་དྲི་མ་མེད་ཅིང་ཡོངས་སུ་རྒྱས་པ་ཚོགས་ཀྱི་བདག་པོའི་སྟེང་དུ་རྟ་བདུན་པ་ཀུན་ནས་འོད་འཕྲོ་བ་འདམ་སྐྱེས་དང་ལྡན་པ་དག་གི་སྟེང་དུ་ནམ་མཁའི་མདོག་ཅན་གྱི་ཐུགས་ཀྱིས་བོན་དང་བདག་ཉིད་གཅིག་པའི་ནམ་མཁའི་ཁམས་ཀུན་ཏུ་ཁྱབ་པར་འོད་ཀྱིས་འགེངས་པའི་ཤེས་རབ་ཀྱི་རལ་གྲི་སྔོན་པོ་དག་ཏུ་གྱུར་ཏེ།
དེ་དག་ལས་བདུད་དང་མ་རུངས་པ་མཐའ་དག་འཇོམས་པའི་ཁྲོ་བོ་ཆེན་པོ་རྣམ་རྟོག་ཐམས་ཅད་ཡོངས་སུ་བཅོམ་པ་དྲི་མ་མེད་ཅིང་གཞོན་ནུའི་སྐུའོ།། 
དེ་ཡང་གཞོན་ཞིང་སྐུའི་ཤ་རྒྱས་པ་ནི་དཔེར་ན་བུས་པ་གཞོན་ནུ་ལང་ཚོ་ལ་བབ་པའི་ལུས་ལྟ་བུ་སྟེ།
དེའི་སྐུ་མདོག་ནི་མཐིང་ནག་ཏུ་གནས་ཏེ།
དཔེར་ན་དབྱར་གྱི་ཆར་སྤྲིན་ནག་པོའི་མདོག་བཞིན་དུ་གནས་པའོ།། 
ནམ་མཁའ་མ་ལུས་པ་ཐམས་ཅད་དུ་འོད་ཀྱིས་འགེངས་པ་ནི་དཔེར་ན་རྟ་བདུན་པའི་འོད་ཀྱིས་གླིང་ཀུན་ཏུ་ཁྱབ་པ་བཞིན་ནོ།། 
དབུ་སྐྲ་གཅིག་ཏུ་བཅིངས་ཤིང་འཕྱར་བ་ནི་དཔེར་ན་ཤིང་ཨ་ལ་ཀའི་འབྲས་བུ་བཞིན་ནོ།། 
སྐུ་ཅུང་ཞིག་འགྱིང་བ་དང་གཡོ་བ་ནི་དཔེར་ན་དཔག་བསམ་གྱི་ཤིང་ཡོངས་འདུ་ས་བརྟོལ་བཞིན་ནོ།། 
ཞབས་བརྐྱང་བསྐུམ་དུ་བཞུགས་པ་ནི་དཔེར་ན་གྱད་ཀྱི་འགྲོས་བཞིན་ནོ།། 
སྤྱན་གསུམ་ཤིན་ཏུ་དམར་བ་ནི་དཔེར་ན་པ་ལ་ཤའི་མེ་ཏོག་བཞིན་ནོ།། 
སྤྱན་སྟེང་འོག་ཏུ་བལྟ་བ་ནི་སྟེང་འོག་གི་བགེགས་བསྲེག་པ་སྟེ།
དཔེར་ན་ལྷ་མ་ཡིན་གྱི་བྱ་གཏོར་མ་ཟ་བ་བཞིན་ནོ།། 
མཆེ་བ་གཙིགས་པ་ནི་དཔེར་ན་ཟླ་བ་ཕྱེད་པ་བཞིན་ནོ།། 
ལྗགས་ཤིན་ཏུ་འཁྱུག་པ་ནི་དཔེར་ན་ནམ་མཁའི་གློག་བཞིན་ནོ།། 
སྨིན་མ་ཁྲོ་གཉེར་དུ་བསྡུས་པ་ནི་དཔེར་ན་ཤིང་པ་ལ་ཀྵའི་ལོ་མ་བཞིན་ནོ།། 
ཕྱག་གཡས་ན་རལ་གྲི་བསྣམས་པ་ནི་དཔེར་ན་གཟའ་ཆེན་པོའི་འོད་ལྷུང་བ་བཞིན་ནོ།། 
སྦྲུལ་གྱི་ཞགས་པ་གཡོན་ན་བསྣམས་པ་ནི་དཔེར་ན་རྒྱ་མཚོའི་མཆིང་བཞིན་ནོ།། 
དེ་ལྟ་བུའི་སྐུ་དེས་ནི་ཚངས་པ་དང་།
བརྒྱ་བྱིན་དང་།
རྒྱལ་པོ་ཆེན་པོ་བཞི་པོ་དག་དང་།
ཕྱོགས་སྐྱོང་བ་ལ་སོགས་པ་རྣམས་དབང་དུ་སྡུད་པ།
ལྷ་དང་།
ཀླུ་མ་རུངས་པ་དང་།
སྲིན་པོ་དང་།
ཤ་ཟ་དང་།
གྲུལ་བུམ་དང་།
ལྟོ་འཕྱེ་ལ་སོགས་པ་འཇོམས་པར་བྱེད་པ་དག་གོ།། 
དེའི་སྔགས་བཅོམ་ལྡན་འདས་ཀྱིས་གསུངས་པ།
ན་མཿ་ས་མནྟ་བཛྲཱ་ཎཱཾ་ཏྲ་ཊ།
ཨ་མོ་གྷ་ཙཎྜ་མ་ཧཱ་རོ་ཥ་ཎ།
སྥོ་ཊ་ཡ་ཧཱུཾ།
ཏྲ་མ་ཡ་ཏྲ་མ་ཡ་ཧཱཾ།
ཏྲ་ཏ་ཧཱཾ་མཾ་ཞེས་བརྗོད་པར་བྱའོ།། 
དེ་ནི་འཚེ་བ་དང་།
རྣམ་པར་འཚེ་བ་དང་།
སྡང་བ་དང་།
རྣམ་པར་སྡང་བ་དང་།
ལོག་འདྲེན་དང་།
རྣམ་པར་ལོག་འདྲེན་དང་།
སྲིན་པོ་དང་།
ལྷ་དང་།
ཀླུ་དང་།
གྲུལ་བུམ་དང་།
ཤ་ཟ་ལ་སོགས་པ་ཐམས་ཅད་ཞི་བར་འགྱུར་རོ།། 
རླུང་ལས་གྱུར་པ་དང་།
མཁྲིས་པ་ལས་གྱུར་པ་དང་།
བད་ཀན་ལས་གྱུར་པ་དང་།
འབྲས་དང་།
ཤུ་བ་དང་།
གཡན་པ་དང་།
མཛེ་དང་།
འབྲུམ་བུ་དང་།
འབྲུམ་བུ་ཕྲ་མོ་དང་།
རིམས་ཉིན་གཅིག་པ་དང་།
ཉིན་གཉིས་པ་དང་།
ཟླ་བ་ཕྱེད་པ་དང་།
ལྡང་དུབ་པ་དང་།
ཡུད་ཙམ་པའི་རིམས་དང་།
རྟག་པའི་རིམས་ལས་ཐར་བར་འགྱུར་རོ།། 
སེང་གེ་དང་།
སྟག་དང་།
དོམ་དང་།
དྲེད་དང་།
སྤྱང་ཀི་དང་།
སྦྲུལ་དུག་ཅན་དང་།
སྦྲང་བུ་དང་།
ཤ་སྦྲང་དང་།
བུང་བའི་གནོད་པ་ལས་ཐར་རོ།། 
རྒྱལ་པོའི་ཆད་པ་དང་།
དམག་དཔུང་གི་འཇིགས་པ་ལས་ཐར་རོ།། 
རྐུན་པོ་དང་།
བྲན་དང་།
བཟའ་མི་འཐབ་ཅིང་རྩོད་པ་ལས་ཐར་རོ།། 
ཆུ་ཡིས་འཇིགས་པ་དང་།
མེ་ཡིས་འཇིགས་པ་དང་།
ས་གཡོས་པའི་འཇིགས་པ་དང་།
ལྕེ་འབབ་པའི་འཇིགས་པ་ལས་ཐར་རོ།། 
རལ་གྲི་དང་།
ཤཀྟི་དང་།
དགྲ་སྟ་དང་།
མདུང་དང་།
མདའ་དང་།
མདའ་བོ་ཆེ་དང་།
འཁོར་ལོ་དང་།
མཚོན་ཆའི་འཇིགས་པ་ལས་ཐར་རོ།། 
འཆི་བ་དང་།
དུས་མ་ཡིན་པར་འཆི་བ་ལས་ཐར་རོ།། 
མཚམས་མེད་ལྔ་ལ་སོགས་པའི་སྡིག་པ་ཀུན་འདག་པར་འགྱུར་རོ།། 
སེམས་ཅན་དམྱལ་བ་དང་།
ཡི་དགས་དང་།
དུད་འགྲོའི་སྐྱེ་གནས་དང་།
ཡུལ་མཐའ་འཁོབ་དང་།
དབང་པོ་མ་ཚང་བ་དང་།
ལྷ་ཚེ་རིང་པོ་དང་།
ལོག་པར་ལྟ་བ་འཛིན་པ་དང་།
སངས་རྒྱས་འབྱུང་བ་ལ་མཉེས་པ་མེད་པ་དག་ཏུ་མི་འགྱུར་རོ།། 
གཟུངས་སྔགས་འདི་ནི་དུས་གསུམ་གྱི་སངས་རྒྱས་ཐམས་ཅད་ཀྱིས་གསུངས་ཏེ།
ལན་ཅིག་བརྗོད་པས་ཀྱང་སྡིག་པ་ཐམས་ཅད་འདག་པར་འགྱུར་རོ།། 
འདི་བརྗོད་པའི་གང་ཟག་དེས་ནི་ཆོས་ཉིད་ཀྱི་ལམ་རྡོ་རྗེ་ལྟ་བུ་མྱུར་བ་ཉིད་དུ་ཐོབ་པར་འགྱུར་རོ།། 
དེ་ནས་རྟ་བདུན་པའི་སྟེང་དུ་རྣམ་པར་དག་པའི་ཡི་གེ་ནམ་མཁའ་མ་ལུས་པ་འོད་ཀྱིས་འགེངས་པ་བསམས་ཏེ།
བྱམས་པའི་ལྟ་བས་ལྟ་བའི་ཕྱིར་ཧཱཾ་སེར་པོ་མིག་ཏུའོ།། 
སྲོག་གི་ལམ་དུ་ནི་མཾ་ནག་པོ་བསམ་པར་བྱའོ།། 
སྤྱི་བོར་ཆོས་ཉིད་རྣམ་པར་དག་པའི་ཡི་གེ་བསམས་ཏེ།
སྔགས་འདི་བརྗོད་པར་བྱའོ།། 
ན་མཿ་ས་མནྟ་བཛྲ་པཱ་ཎི་ཙཎྜ་མ་ཧཱ་རོ་ཥ་ཎ་ཧཱུཾ་ཞེས་བརྗོད་དེ་ལག་པ་ཐལ་མོ་སྦྱར་ཏེ།
གུང་མོ་བསྒྲེང་བའི་རྒྱབ་ཏུ་མཛུབ་མོ་ཅུང་ཟད་བཀུག་ལ་སྲིན་ལག་ཀྱང་དེ་བཞིན་དུ་བྱས་ཏེ།
རྡོ་རྗེའི་ཕྱག་རྒྱའོ།། 
འདིའི་བྱིན་གྱིས་བརླབས་ཀྱིས་མ་རིག་པ་འཇོམས་ཤིང་ཡེ་ཤེས་ཀྱི་སྐུ་ཉིད་དུ་བྱིན་གྱིས་བརླབ་པའོ།། 
གསེར་ལ་སོགས་པའི་སྣོད་དུ་ཁ་ཟས་ཀྱི་བྱེ་བྲག་ནས་དང་།
འབྲས་དང་།
གྲོ་དང་།
སོ་བ་དང་།
ཏིལ་ལ་སོགས་པ་དང་།
ཞོ་དང་།
འོ་མ་དང་།
སྦྲང་རྩི་དང་།
ཁ་ར་དང་།
གསེར་དང་།
དངུལ་དང་།
ཟངས་དང་།
མུ་ཏིག་དང་།
བྱི་རུ་དག་བླུགས་ཏེ།
འབྲུ་གསུམ་པའི་སྔགས་ཀྱིས་བྱིན་གྱིས་བརླབས་ནས་སྔགས་འདི་བརྗོད་པར་བྱའོ།། 
ན་མཿ་ས་མནྟ་ཏ་ཐཱ་ག་ཏེ་བྷྱོ།
བི་ཤྭ་མུ་ཁེ་བྷྱཿ་སརྦ་ཐཱ་ཁཾ་ཨུཏྒ་ཏེ།
སྥ་ར་ཎ་ཨི་མཾ་ག་ག་ན་ཁཾ་ཞེས་བརྗོད་པར་བྱའོ།། 
ཕྱག་རྒྱ་ནི་མཆོག་སྦྱིན་གྱི་ཕྱག་རྒྱའོ།། 
ན་མཿ་སརྦ་ཏ་ཐཱ་ག་ཏ་ཨ་བ་ལོ་ཀི་ཏེ།
ཨོཾ་སཾ་བྷཱ་ར་སཾ་བྷཱ་ར་ཧཱུཾ་ཞེས་བྱ་བས་འབྱུང་པོ་ཀུན་ལ་མཆོད་པར་བྱའོ།། 
དེ་ནས་གསང་སྔགས་འདི་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཙཎྜ་མ་ཧཱ་རོ་ཥ་ཎ་ཨ་ས་མེ་ཏྲི་ས་མེ་མ་ཧཱ་ས་མ་ཡ།
སརྦ་པཱ་པཾ་སྭཱ་ཧཱ།
ཕྱག་རྒྱ་ཐལ་མོ་སྦྱར་ལ་གསོལ་བ་གདབ་སྟེ་དམ་ཚིག་གསོ་བའོ།། 
འཕགས་པ་མི་གཡོ་བའི་གཟུངས་ལས་ལེའུ་སྟེ་གཉིས་པའོ།།།། 
དེ་ནས་དམ་ཚིག་ནི་འདི་ཡིན་ཏེ།
སངས་རྒྱས་དང་ཆོས་དང་དགེ་འདུན་ནི་འབྲས་བུ་དང་།
ལམ་དང་།
སྒྲུབ་པའི་ཁྱད་པར་ཏེ།
གང་ནས་བརྩམས་ཏེ་ཁྱད་པར་གྱིས་མཆོད་ཅིང་ནམ་དུ་ཡང་མི་འབྲལ་བར་བྱའོ།། 
ཚད་མེད་པའི་བྱང་ཆུབ་ཀྱི་སེམས་ཀྱི་རྒྱུད་རྟག་ཏུ་སྒོམ་ཞིང་སྨོན་ལམ་རྒྱ་ཆེན་པོ་གདབ་པར་བྱའོ།། 
སྔགས་དང་།
ཕྱག་རྒྱ་དང་།
སྔགས་དང་ཕྱག་རྒྱའི་རྟེན་རྒྱུན་དུ་བཅང་ཞིང་བྲལ་བར་མི་བྱའོ།། 
ལྷ་དང་།
བླ་མ་དང་།
བྱང་ཆུབ་ཀྱི་གྲོགས་ལ་ཁོང་ནས་འཁྲུག་པའི་སེམས་སྤང་ངོ།། 
སྲོག་གིས་བསྡུས་པའི་སེམས་ཅན་ཐམས་ཅད་ལ་བྱམས་པ་དང་།
སྙིང་རྗེ་སྔོན་དུ་སོང་བས་གནོད་པ་དང་།
རྣམ་པར་འཚེ་བ་སྤངས་ཏེ་ནམ་ཡང་དོར་བར་མི་བྱའོ།། 
སེར་སྣ་སྤངས་ཏེ་སེམས་ཅན་ལ་སྦྱིན་པ་སྦྱིན་པར་བྱའོ།། 
སེམས་ཅན་ལ་གནོད་པ་དང་།
རྣམ་པར་འཚེ་བ་སྤངས་པའི་ཚུལ་ཁྲིམས་བསྟེན་པའོ།། 
རང་ལ་རྣམ་པར་འཚེ་བ་ལ་བཟོད་པར་བྱའོ།། 
རང་དང་གཞན་གྱི་དོན་བསྒྲུབ་པ་ལ་བརྩོན་པ་དོར་བར་མི་བྱའོ།། 
རྣམ་པར་གཡེང་བ་སྤངས་ཏེ་བསམ་གཏན་ལ་མཉམ་པར་གཞག་གོ།། 
ཉལ་བ་དང་ལྡང་བ་ཀུན་ཏུ་རང་བཞིན་གྱིས་རྣམ་པར་དག་པའི་དོན་ལ་མ་ཡེངས་པར་བྱའོ།། 
དམ་ཚིག་མེད་ཅིང་མི་གནས་པ་ལ་བསམ་གཏན་དང་།
ཏིང་ངེ་འཛིན་དང་།
སྔགས་དང་།
ཕྱག་རྒྱ་ལ་སོགས་པ་ཀུན་བསྟན་ཅིང་བཤད་པར་མི་བྱའོ།། 
སྲོག་གཅོད་པ་དང་།
མ་བྱིན་པར་ལེན་པ་དང་།
འདོད་པ་ལ་ཕྱིན་ཅི་ལོག་པ་དང་།
བརྫུན་དུ་སྨྲ་བ་ནི་ཚངས་པར་སྤྱོད་པ་དང་།
སྤྱད་པར་འདོད་པས་སྤང་བར་བྱའོ།། 
དགེ་སློང་རྣམས་དང་།
བྱང་ཆུབ་ཏུ་སེམས་བསྐྱེད་པ་དང་།
དམ་ཚིག་དང་ལྡན་པ་ལ་གུས་པར་བྱ་ཞིང་བརྙས་པར་མི་བྱའོ།། 
ཐུན་མཚམས་ཀྱི་སྦྱོར་བ་དང་ལྡན་པར་བྱའོ།། 
ཁྲོ་བ་དང་།
བབ་ཆོལ་དུ་སྨྲ་བ་དང་།
ལད་ལུད་དང་།
བཤང་གཅི་འདོར་བ་དང་།
དྲི་མ་འཁྲུ་བ་དང་།
སྐྲ་དང་སེན་མོ་ལ་སོགས་པའི་མི་གཙང་བ་དེ་དག་དང་།། 
དྲི་ང་བ་དང་།
དྲི་མ་མི་ཞིམ་པ་དཀུ་ཞིང་མནམ་པ་དང་ལྡན་པ་ཐམས་ཅད་སྤང་བར་བྱའོ།། 
ཁང་པ་ནི་སྤོས་ཀྱི་ཁང་པ་ཡིད་དུ་འོང་བ་གཙང་ཞིང་དྲི་མ་མེད་པ་དག་བཀྲ་ཤིས་པའི་སྒོ་ཤར་དུ་བསྟན་པ།
གསེང་སྐར་དང་བཅས་པའི་ཁང་པའམ།
བྲམ་ཟེའི་ཁྱིམ་མམ།
དགེ་འདུན་གྱི་ཀུན་དགའ་ར་བའམ།
ལྷ་ཁང་ངམ།
རི་བོའི་རྩེའམ།
བྱ་སྐད་སྒྲོགས་པའི་སའམ།
དགོན་པའམ།
བས་མཐའ་འམ།
སྤང་ལྗོངས་དག་ཏུ་དྲི་ཞིམ་པོའི་ཆུས་སྐྱོང་ནུལ་བྱས་ལ།
རྩྭའི་སྟན་བཏིང་སྟེ་གནས་པར་བྱའོ།། 
ཁྲི་ལ་འདུག་པ་སྤང་བར་བྱའོ།། 
ཞོ་དང་།
འོ་མ་དང་།
མར་དང་།
ལ་དུ་དང་།
ལག་པན་དང་།
སྣུམ་ཁུར་དང་།
ཁུར་སྐྱ་དང་།
འབྲས་དང་།
འབྲས་ཟན་ལ་སོགས་པ་དག་སྨྱུང་བ་དང་ལྡན་པས་བཟའ་བར་བྱའོ།། 
ཤ་དང་།
ཆང་དང་།
སྒོག་པ་ལ་སོགས་པ་དཀུ་བའི་ཟས་རྣམས་ཀུན་ཏུ་སྤང་བར་བྱའོ།། 
ཟླ་བ་དང་།
སྐར་མ་དང་།
ཚེས་གྲངས་ལ་སོགས་པ་ནི་ཡར་གྱི་ངོ་དག་ལ་དཀོན་མཆོག་ལ་གསོལ་བ་བཏབ་ལ་བསྒྲུབ་པར་བྱའོ།། 
རེ་བ་དང་།
རྔ་མ་དང་།
རྩུབ་པ་དག་ནི་མ་ཡིན་ནོ།། 
འདོད་པའི་དོན་དུ་འཇམ་ཤིང་གནག་པ་ལ་ནི་འགལ་བ་མེད་དོ།། 
དུས་རྟག་ཏུ་ཡི་དམ་ལ་དད་པ་བསྐྱེད་པའི་ཕྱིར་བྱམས་པའི་བསམ་པ་དང་ལྡན་པས་བསྒྲུབ་པར་བྱའོ།། 
སྤྲུལ་པའི་ཁྲོ་བོ་རྡོ་རྗེ་ཤུགས་ཅན་ནི་ཁ་དོག་ཤིན་ཏུ་གནག་པ་སྟེ།
ང་དང་ང་ཡིར་འཛིན་པའི་བདག་ཉིད་གནམ་ལྕགས་ཀྱི་འཁོར་ལོ་བསྣམས་པའོ།། 
རྡོ་རྗེ་ཆགས་ཆེན་ནི་མདོག་དེ་མར་པོ་ཆགས་པ་དང་ཆགས་པར་བྱེད་པའི་བཞིན་གྱི་མདའ་གཞུའོ།། 
རྡོ་རྗེ་རྣོན་པོ་ནི་ལྗང་ཁུ་སྟེ།
འཛིན་ཅིང་ཡོངས་སུ་འཛིན་པའི་བདག་ཉིད་ལྕགས་ཀྱུ་འཛིན་པའོ།། 
རྡོ་རྗེ་འབར་བ་ནི་མདོག་དམར་པོ་སྟེ།
མི་ཤེས་པ་དང་མི་ཤེས་པ་འཇོམས་པའི་བདག་ཉིད་ཀྱི་རྡོ་རྗེའི་བྲག་འཛིན་པའོ།། 
རྡོ་རྗེ་ཁྲོ་བོ་ནི་སེར་པོ་སྟེ།
ཁྲོ་བ་དང་ཁྲོ་བོའི་བདག་ཉིད་ཀྱི་རལ་གྲི་འབར་བ་བསྣམས་པའོ།། 
རྡོ་རྗེ་གཏུམ་ཆེན་ནི་མདོག་ལྗང་ནག་སྟེ།
བཏང་སྙོམས་དང་བཏང་སྙོམས་སུ་གྱུར་པའི་བདག་ཉིད་ཀྱི་སྤྲིན་གྱི་ཞགས་པ་འཛིན་པའོ།། 
རྡོ་རྗེ་ཐབ་བདག་ནི་དུ་བའི་མདོག་ཅན་བྱ་བ་དང་བྱེད་པའི་བདག་ཉིད་ཀྱི་རྫ་རྔ་བསྣམས་པའོ།། 
རྡོ་རྗེ་སྟོབས་ཆེན་ནི་མཐིང་ག་སྟེ།
དམན་པ་དང་།
དམན་པའི་རང་བཞིན་ཅན་གྱི་གནམ་ལྕགས་ཀྱི་འཁོར་ལོ་འཛིན་པའོ།། 
རྡོ་རྗེ་རྒྱུའི་སྟོབས་ནི་དམར་ནག་སྟེ།
རྟེན་འབྲེལ་དང་རྟེན་ཅིང་འབྲེལ་པར་འབྱུང་བའི་བདག་ཉིད་ཀྱི་བེ་ཅོན་འཛིན་པའོ།། 
རྡོ་རྗེ་རབ་འབྱེད་ནི་སྣ་ཚོགས་ཕྲིན་ལས་ཀྱི་མདོག་ཅན་མཐའ་དང་མཐའ་ལས་གྲོལ་བའི་བདག་ཉིད་ཅན་གྱི་རྡོ་རྗེ་རྩེ་གཅིག་པ་བསྣམས་པའོ།། 
དེ་དག་ནི་བཅུའི་བདག་ཉིད་ཅན་གྱི་མེ་འབར་བའི་སྐུ་ལས་རབ་ཏུ་འཕྲོ་བའོ།། 
འཕགས་པ་མི་གཡོ་བ་ཞེས་བྱ་བའི་གཟུངས་ལས་ལེའུ་གསུམ་པའོ།།།། 
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་ལ་ཐུན་མོང་དུ་དེ་དག་བའི་ཕྱིར་དེའི་ཆོ་ག་གསུངས་པ།
གནས་ཁང་ཡིད་དུ་འོང་བར་དྲི་ཞིམ་པོ་དང་ལྡན་པའི་ས་ལ་མཎྜལ་མདའ་གང་བ་བྱས་ཏེ།
བའི་རྣམ་ལྔའི་སྐྱོང་ནུལ་བྱས་ལ།
མེ་ཏོག་སྔོན་པོ་དགྲམ་པར་བྱའོ།། 
དེ་ནས་བུམ་པ་གསེར་རམ།
དངུལ་ལམ།
ཟངས་ལས་བྱས་པའི་ལྷུང་བཟེད་ཀྱི་ཚད་དུ་བྱ་སྟེ།
དེར་རིན་པོ་ཆེ་གསེར་དང་།
དངུལ་དང་།
ཟངས་དང་།
བྱི་རུ་དང་།
མུ་ཏིག་དང་།
རྣམ་པ་ལྔ་གཞུག་པར་བྱའོ།། 
སྦྲང་རྩི་དང་།
བུ་རམ་དང་།
ཁ་ར་དང་།
ཞོ་དང་།
འོ་མ་དང་།
མར་རྣམས་གཞུག་པར་བྱའོ།། 
ནས་དང་།
འབྲས་དང་།
སོ་བ་དང་།
ཏིལ་དང་།
གྲོ་དང་།
ཅུ་རྩེ་རྣམས་གཞུག་པར་བྱའོ།། 
ཅུ་གང་དང་།
གུར་ཀུམ་དང་།
ཛཱ་ཏི་དང་།
སུག་སྨེལ་དང་།
ཀ་ཀོ་ལ་དང་།
ལི་ཤི་རྣམས་གཞུག་པར་བྱའོ།། 
ཙནྡན་དང་།
ཨ་ཀ་རུ་དང་།
དུ་རུ་སྐ་དང་།
གླ་རྩི་དང་།
རྒྱ་སྤོས་དང་།
ག་བུར་ལ་སོགས་པའི་དྲི་རྣམས་ཀྱང་གཞུག་པར་བྱའོ།། 
མཚོ་དང་།
རྫིང་དང་།
ལྟེང་ཀ་དང་།
འབབ་ཆུ་དང་།
ལུ་མ་བཀོད་མ་རྣམས་ཀྱི་ཆུ་ཡང་བླུགས་ལ་བ་ལའམ་རས་ལ་དྲིའི་ཆུས་བསང་བས་མགུལ་པ་བཅིངས་ཏེ་གཞག་པར་བྱའོ།། 
དྲི་དང་།
མེ་ཏོག་དང་།
འབྲས་བུ་དང་བཅས་པའི་ཤིང་ལ་ཁ་རྒྱན་བྱས་ཏེ།
དྲི་དང་།
སྤོས་དང་།
མེ་ཏོག་དང་།
མར་མེ་དང་།
བྱུག་པ་དང་།
ལྷ་བཤོས་དང་།
རོལ་མོའི་སྒྲ་དག་ཀྱང་བཤམ་པར་བྱའོ།། 
འབྱུང་པོ་ཐམས་ཅད་པའི་གཏོར་མ་ཡང་ཆ་བདུན་ནམ་ལྔ་ལ་སོགས་པ་བྱའོ།། 
ན་མཿ་ས་མནྟ་བཛྲཱ་ཎཱཾ།
ཨ་ཙ་ལ་ཙཎྜ་མ་ཧཱ་རོ་ཥ་ཎ།
སརྦ་བིགྷྣན་སྥོ་ཊ་ཡ།
བཛྲ་དྷྲྀཀ་ཁཌྒ་ཧཱུཾ་ཞེས་བྱ་བས་མཚམས་རྣམས་བཅིང་བར་བྱའོ།། 
དེ་བཞིན་དུ་བསྲུང་བའི་ཆོ་ག་རྫོགས་པར་བྱ་སྟེ།
བུམ་པ་ལ་གཟུངས་ཀྱི་ཐག་པ་བཏགས་ནས་རྣམ་པར་དག་པའི་ཡི་གེས་ཡོངས་སུ་བསྒྱུར་བའི་བུམ་པ་ལ་བྷྲུཾ་ཞེས་བྱ་བའི་ས་བོན་ལས་ཁ་དོག་དང་།
ཚད་དང་ལྡན་པའི་བུམ་པའོ།། 
ཐུགས་ཀྱི་ས་བོན་ལས་བྱུང་བའི་བཅོམ་ལྡན་འདས་དོན་དེ་ཁོ་ན་ཉིད་ལས་མཉམ་པར་བཞུགས་པ།
བྱང་ཆུབ་སེམས་དཔའ་དང་།
རང་སངས་རྒྱས་དང་།
འཕགས་པའི་གང་ཟག་དང་བཅས་པ་གདན་སེང་གེའི་སྟེང་ན་སྣ་ཚོགས་པའི་གདན་པདྨ་དང་ཟླ་བའི་སྟེང་ན་བཞུགས་པའོ།། 
ཆོས་ཉིད་དང་ལྡན་པའི་རྣམ་པ་དྲུག་གིས་བཅོམ་ལྡན་འདས་བསམ་པར་བྱའོ།། 
ཆོས་ཉིད་དང་།
སེམས་དང་།
སེམས་ཀྱི་རྣམ་པ་དང་།
སྒྲ་དང་།
སྒྲ་བརྙན་དང་།
གཟུགས་དང་།
གཟུགས་བརྙན་དང་བཅས་པའི་སྐུར་ཉི་མའི་གདན་པདྨ་དང་ཚོགས་ཀྱི་བདག་པོ་གླང་སྣའི་སྟེང་དུ་བསམས་ཏེ།
ཐུགས་ཀྱི་ས་བོན་ལས་རལ་གྲི་མེ་འོད་དང་བཅས་པས་ནམ་མཁའ་ཀུན་ཏུ་ཁེབས་པའོ།། 
དེ་ལས་བདུད་ཚར་གཅོད་པའི་བཅོམ་ལྡན་འདས་ཀྱི་སྐུར་བསམས་ཏེ།
མཆོད་པས་བཅོམ་ལྡན་འདས་ལ་མཆོད་པར་བྱའོ།། 
ན་མཿ་ས་མནྟ་བུདྡྷ་ནཱཾ།
ཨོཾ་ཨཱཿ་ཧཱུཾ།
པྲ་བར་སད་ཀར་པྲ་ཏཱིཙྪ་ཧཱུཾ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨོཾ་ཨཱཿ་ཧཱུཾ།
སརྦྦ་ཏེ་བ་ཏཱ་ཨ་ཙིན་ཏྱ་ཨ་མྲྀ་ཏ་དྷཱ་རཱ་ཡ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨཱ་ཧ་ར་བྷ་ག་པཱ་ན།
སརྦ་བིདྱཱ་དྷ་ར་པཱུ་ཛི་ཏེ་སྭཱ་ཧཱ་ཛི་ཏེ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨོཾ་ཨཱཿ་ཧཱུཾ།
དྷརྨ་དྷཱ་ཏུ་ཨ་ནུ་ག་ཏེ་དྷཱུ་པེ་ཧཱུཾ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨོཾ་ཨཱཿ་ཧཱུཾ།
མ་ཧཱ་མཻ་ཏྲི་བྷྱོ་ག་ཏེ་པུཥྤེ་ཧཱུཾ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨོཾ་ཨཱཿ་ཧཱུཾ།
སརྦྦ་ཏ་ཐཱ་ག་ཏ་ཨ་ཙི་པྲཱ་ན་ཨ་བྷཱ་བ་ག་ག་ན་བྷྱ་ནི་རྱ་ཨཱ་ལོ་ཀེ་ཧཱུཾ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུ་དྡྷཱ་ནཱཾ།
ཨོཾ་ཨཱཿ་ཧཱུཾ།
ག་ག་ན་ས་མ་ཡ་གནྡྷེ་ཧཱུཾ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨཱ་ཧ་ར་སརྦྦ་ཏ་ཐཱ་ག་ཏེ་ནཻ་ཝེ་དྱེ་པཱུ་ཛ་ན་སྥ་ར་ཎ་ཡེ་ཧཱུཾ་སྭཱ་ཧཱ་ཞེས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱཾ།
ཨ་བི་སྨ་ར་ཡེ།
སྥ་ར་ཎ་ཧི་མཾ་ག་ག་ན་ཁཾ།
དྷརྨ་དྷཱ་ཏུ།
ཨཱ་ཀཱ་ཤཱཡ།
ས་མནྟྲ་ཡ།
སརྦ་ཏ་ཐཱ་ག་ཏ་པ་རི་ཤུདྡྷ་མཎྜ་ལེ།
མ་མ་པྲ་ནི་དྷི་པུ་ཛ་ན་མ་བེ་ལེན་དྷརྨ་དྷཱ་ཏུ།
ཨ་དྷིཥྛཱ་ན་པཱ་ཙ་ཧཱུཾ་སྭཱ་ཧཱ་ཞེས་བརྗོད་དོ།། 
རྡོ་རྗེ་དང་དྲིལ་བུ་གསིལ་བར་བྱའོ།། 
ཐལ་མོ་བཀན་ལ་མཛུབ་མོ་གཉིས་གུང་མོའི་རྒྱབ་ཏུ་ཅུང་ཞིག་བཀུག་ལ་སྦྱར།
སྲིན་ལག་དང་མཐེའུ་ཆུང་བསྣོལ་ལ་མཐེ་བོ་ཅུང་ཞིག་བཀུག་པ་ནི་ཡོན་ཆབ་ཀྱི་ཕྱག་རྒྱའོ།། 
སོར་མོ་རྣམས་གུང་མོ་ལ་བརྟེན་ཏེ་ཅུང་ཟད་བཀུག་ནས་གུང་མོ་བསྒྲེང་བ་ནི་བདུག་སྤོས་ཀྱི་ཕྱག་རྒྱའོ།། 
སོར་མོ་རྣམས་ཕན་ཚུན་དུ་བསྣོལ་ཏེ་ནང་དུ་བཅུག་ནས།
མཛུབ་མོ་མཐེ་བོས་མནན་པ་ནི་མེ་ཏོག་གི་ཕྱག་རྒྱའོ།། 
མཐེ་བོ་དང་གུང་མོའི་སོར་མོ་རྩེ་སྤྲད་དེ།
ལྷག་མ་ཁུ་ཚུར་བཅངས་པ་ནི་མར་མེའི་ཕྱག་རྒྱའོ།། 
མི་འཇིགས་པའི་ཕྱག་རྒྱ་ལག་པ་གཡོན་པས་མཁྲིག་མ་བཏེག་པ་ནི་དྲིའི་ཕྱག་རྒྱའོ།། 
ཐལ་མོ་བཀན་པའི་ཟུར་སྦྱར་ཏེ།
མཐེའུ་ཆུང་གཉིས་གཤིབས་ནས་བསྒྲེང་བ་ནི་ལྷ་བཤོས་ཀྱི་ཕྱག་རྒྱའོ།། 
སྤྱི་པོར་ལག་པ་བསྐོར་ཏེ།
ཐལ་མོ་ཁོང་སྟོང་སྦྱར་ནས་དགྲོལ་བ་ནི་རྒྱ་ཆེན་པོའི་མཆོད་པ་སྟེ།
མཆོད་པའི་རྫས་རྣམས་རང་བཞིན་གྱིས་དག་པའི་ལྷ་མོས་རྫས་སྦྱངས་པའོ།། 
ན་མཿ་ས་མནྟ་བུདྡྷཱ་ནཱཾ།
ཨ་བྷཱ་བ་སྭབྷཱ་བ་མུད་ག་ཏཱ་ནཱཾ།
ན་མཿ་པྲེ་ཏྱེ་ཀ་བུདྡྷཱ་ཨཱརྱ་ཤྲ་བ་ཀཱ་ནཱཾ།
ན་མོ་བོ་དྷི་སཏྭཱ་ནཱཾ།
ད་ཤ་བྷཱུ་མི་པྲ་ཏིཥྛི་ཤ་ར་ཎཱཾ།
བོ་དྷི་ས་ཏྭཱ་ཡ།
མ་ཧཱ་ས་ཏྭཱ་ནཱཾ།
ཏདྱ་ཐཱ།
ཨོཾ་ཁ་ཁ་ཁཱ་ཧི་ཁཱ་ཧི།
དུཥྚ་སྭཱ་ཧཱ།
ཀཱ་མ་ཀྲ་ཨ་སི་མུ་ས་ལ་པ་ར་ཤུ་པཱ་ཤ་ཧ་སྟཱ་ཡ།
ཙ་ཏུར་བྷུ་ཛཱ།
ཙ་ཏུར་མུ་ཁ་ཥ་ཊ་ཙ་ར་ཎ།
གཙྪ་ཡ་གཙྪ་ཡ།
སརྦ་བིགྷྣན་གྷཱ་ཏ་བི་ཀྲྀ་ཏཱི་ནཱ་ན།
སརྦ་བྷཱུ་ཏ་བྷ་ཡཾ་ཀ་ར་ཨཊྚ་ཧཱ་ས་ནི་ནཱི་ཏེ་བྱཱ་གྷྲ་ཙརྨ་ནི་བཱ་ས་ནི།
ཀུ་རུ་ཀུ་རུ་སརྦ་དྷརྨཱ་ཎཱཾ།
ཙྪིནྡྷ་ཙྪིནྡྷ།
སརྦ་མནྟྲ།
བྷིནྡྷ་བྷིནྡྷ།
པ་ར་མནྟྲ།
ཨཱ་ཀརྵ་ཡ།
ཨཱ་ཀརྵ་ཡ།
སརྦ་བྷཱུ་ཏ།
ནི་ར་མ་ཐ་ནི་ར་མ་ཐ།
སརྦ་དུཥྚཾ།
པྲ་བེ་ཤ་ཡ།
པྲ་བེ་ཤ་ཡ།
མཎྜ་ལ་མ་དྷྱེ་བྷཻ་བས་ཏྭཱ་ཛཱི་བི་ཏིནྟ།
ཀ་ར་ཀ་ར།
ཀུ་རུ་ཀུ་རུ།
མ་མ་སརྦ་ཀཱརྱཾ།
ད་ཧ་ད་ཧ།
པ་ཙ་པ་ཙ།
མཱ་བི་ལམྦ།
ས་མ་ཡཾ།
ཨ་ནུ་སྨ་ར་ཧཱུཾ་ཧཱུཾ་སྥོ་ཊ་ཡ་སྥོ་ཊ་ཡ།
སརྦ་ཥཊ་པ་རི་པཱུར་ཀ།
ཧེ་བྷ་ག་བཱ་ན།
ཀཉྩི་རཱ་ཡ་སི།
མ་མ་སརྦཱ་རྠཾ་སཱ་དྷ་ཡ།
ཨ་མོ་གྷ།
ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུཾ།
ཏྲ་མ་ཏྲ་མ་ཧཾ་མཾ་ཞེས་པ་བདུན་ནམ་ཉི་ཤུ་རྩ་གཅིག་བརྗོད་པར་བྱ་སྟེ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་བར་དམིགས་ལ།
ལས་དང་རྣམ་པར་སྨིན་པ་དང་།
འཇིག་པ་དང་།
གནོད་པ་དང་།
རྣམ་པར་འཚེ་བ་དང་།
ནད་ལ་སོགས་པ་ཞི་བར་དམིགས་ཏེ་བཟླས་པར་བྱའོ།། 
དེ་ནས་གཏོར་བར་འདོད་པས་ཟློས་པའི་ཚེ་གདམས་པའི་ཚུལ་གྱིས་དབུལ་བར་བྱའོ།། 
འཕགས་པ་མི་གཡོ་བའི་གཟུངས་ལས་ལེའུ་བཞི་པའོ།།།། 
དེ་ནས་བཅོམ་ལྡན་འདས་ཀྱིས་རས་རིས་ཀྱི་ཆོ་ག་གསུངས་པ།
ཤིང་བལ་ཤིན་ཏུ་དྲི་མ་མེད་པ་ལ་བྲམ་ཟེའམ་གཙང་སྦྲ་དང་ལྡན་པས་ཁྲུས་བྱས་ཏེ།
དཀོན་མཆོག་གསུམ་ལ་གསོལ་བ་བཏབ་ལ་བརྟག་པར་བྱའོ།། 
རིགས་ངན་དམངས་རིགས་ལ་སོགས་པའི་རས་དག་ནི་སྤང་བར་བྱའོ།། 
རས་དེ་གུར་ཀུམ་དང་།
གླ་རྩི་དང་།
ཨ་ཀ་རུ་ལ་སོགས་པའི་ཆུས་བཀྲུས་ཏེ་དག་པར་བྱའོ།། 
དེ་ནས་སྔགས་འདི་གྲོ་ག་འམ་རས་ལ་བྲིས་ནས་གདགས་པར་བྱའོ།། 
ཨ་ཨཱ།
ཨི་ཨི།
ཨུ་ཨཱུ།
རྀ་རཱྀ།
ལྀ་ལཱྀ།
ཨེ་ཨཻ།
ཨོ་ཨཽ།
ཨཾ་ཨཿ།
ཀ་ཁ་ག་གྷ་ང་།
ཙ་ཚ་ཛ་ཛྷ་ཉ།
ཊ་ཋ་ཌ་ཌྷ་ཎ།
ཏ་ཐ་ད་དྷ་ན།
པ་ཕ་བ་བྷ་མ།། 
ཡ་ར་ལ་ཝ།
ཤ་ཥ་ས་ཧ་ཀྵ་ཞེས་བྱ་བ་བྲིས་ཏེ་དགོད་པར་བྱའོ།། 
དེ་ནས་སྔགས་འདི་ལན་བདུན་བརྗོད་པར་བྱའོ།། 
ན་མཿ་ས་མནྟ་བུདྡྷ་ནཱཾ།
ཙཎྜ་མ་ཧཱ་རོ་ཥ་ཎ།
སྥོ་ཊ་ཡ་ཧཱུཾ།
ཏྲ་ཐ་ཧཾ་མཾ།
ཨོཾ་བཱ་ཀྱེ་དཾ་ན་མཿ་ཞེས་བྱ་བ་ལས་ཐམས་ཅད་འགྲུབ་པ་སྟེ།
གུར་ཀུམ་དང་།
ཙནྡན་དང་།
གླ་རྩིའི་ཆུ་ལ་བསྔགས་ཤིང་གཏོར་བར་བྱའོ།། 
དེ་ནས་རི་མོ་མཁན་ཁྲུས་དག་པར་བྱ་སྟེ།
བྲམ་ཟེའི་རིགས་ཀྱིས་བྲི་བར་བྱའོ།། 
ཚོན་ནི་གསེར་དང་།
དངུལ་དང་།
ཟངས་དང་།
ལྕགས་རང་གིས་བྲི་བར་བྱ་བའམ།
ཡང་ན་དཀར་རྩི་དང་།
མཚལ་དང་།
ལྡོང་རོས་དང་།
བ་བླ་དང་།
སྤང་མ་དང་།
མཐིང་ཤུན་དང་།
རྒྱ་སྐྱེགས་དང་།
རྡོ་སོལ་དང་།
སྣག་ཙ་དང་།
དེ་ལ་སོགས་པའི་ཚོན་རྣམས་ལ་ཨ་ཀ་རུ་དང་།
དུ་རུ་སྐ་དང་།
ཙནྡན་དང་།
གླ་རྩི་དང་།
རྒྱ་སྤོས་ལ་སོགས་པ་རྣམས་དང་སྦྱར་ལ་སྔགས་འདི་ལན་བདུན་བརྗོད་དེ་བྲི་བར་བྱའོ།། 
ན་མཿ་ས་མནྟ་བུདྡྷ་ནཱཾ།
ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུཾ།
ཏྲ་ཐཱ་ཧཾ་མཾ།
བཱཀྱེ་ཧཱུཾ།
ཨོཾ་ཨཱཿ་བི་ར་ཧཱུཾ།
ཁེ་ཙ་ར་མཾ་ཞེས་བརྗོད་ལ་བྲི་བར་བྱ་སྟེ།
ཁྱད་པར་བཟང་པོ་འཛོམ་པའི་དུས་སུ་ཚུལ་ཁྲིམས་དང་ལྡན་ཞིང་དག་པ་ལ་ཁ་ཟས་བྱིན་ཏེ་སྤྱན་དབྱེ་བར་བྱའོ།། 
བྲི་བ་ཡང་དེ་བཞིན་ཏེ།
སྤྱན་འབྱེད་པའི་དུས་སུ་སྔགས་འདི་བརྗོད་དོ།། 
ན་མཿ་ས་མནྟ་བུདྦྷཱ་ནཱཾ།
ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུཾ།
ཏྲ་ཐཱ་ཧཱཾ་མཱཾ།
ག་ག་ན་བར་ལཀྵ་ཎ།
ཀ་རུ་ཎ་མ་ཡ།
སརྦ་ཏ་ཐཱ་ག་ཏ་ཙཀྵུཿ་ཨོཾ་ཨཱཿ་ཧཱུཾ་སྭཱ་ཧཱ་ཞེས་སྦྲང་རྩི་གསེར་གྱི་ཐུར་མ་ལ་བྱུགས་ལ་ལན་གསུམ་དུ་བྱུག་པར་བྱའོ།། 
བྲིས་སྐུ་ཚད་དང་ལྡན་པ་ཡོངས་སུ་ཟིན་པ་དང་།
འདྲི་མཁན་ལ་ཇི་ལྟར་འདོད་པ་བཞིན་དུ་སྦྱིན་པར་བྱ་སྟེ།
གསེར་རམ།
དངུལ་ལམ།
ཟངས་སམ།
རྭའམ།
རྡོ་བ་དག་ལས་བྱེད་ན་ཡང་དེ་བཞིན་དུ་བྱའོ།། 
གཟུགས་དང་སྐུའི་ཁྱད་པར་གྱི་རང་བཞིན་དང་།
རང་བཞིན་མ་ཡིན་པས་ཁྱད་པར་ཐ་དད་པ་དག་ཏུ་བྱ་སྟེ།། 
རང་བཞིན་དང་ལྡན་པ་ལ་བར་ཆད་ཞི་བར་བྱ་བའི་ཕྱིར་གཟུགས་སྐུ་ལས་ནི་ཡོངས་སུ་བསྒྱུར་ནས་བྱིན་གྱིས་བརླབ་པར་བྱའོ།། 
དེ་ནས་ཁྱད་པར་བཟང་པོའི་དུས་སུ་ཁང་པ་བའི་རྣམ་ལྔས་བྱུག་པར་བྱས་ཏེ།
རས་རིས་དང་།
ཐང་ཀ་དང་།
པོ་ཏི་དང་།
གླེགས་བམ་ལ་སོགས་པ་མཎྜལ་གྱི་སྟེང་དུ་བཞུགས་སུ་གསོལ་ཏེ།
སྤོས་དང་།
མེ་ཏོག་དང་།
མར་མེ་དང་།
དྲི་དང་།
ལྷ་བཤོས་ལ་སོགས་པའི་མཆོད་པའི་ཁྱད་པར་དཔག་ཏུ་མེད་པ་བཤམས་ཏེ།
གཏོར་མ་ཡང་དེ་བཞིན་དུའོ།། 
གདུགས་དང་།
རྒྱལ་མཚན་དང་།
བ་དན་དང་།
བླ་རེ་ལ་སོགས་པ་ཡང་བྲེ་བར་བྱའོ།། 
དེ་ནས་ཁྲོ་བོའི་སྐུ་དང་ལྡན་པས་སྔགས་བརྗོད་པར་བྱ་སྟེ།
ན་མཿ་ས་མནྟ་བུདྡྷཱ་ནཱཾ།
ཨ་མོ་གྷ་ཨེ་ཧི་ཨ་པྲ་ཏི་ཧ་ཏ།
ཨ་ཙ་ལ་ཙེ་ཏ་ཨེ་ནཾ་ཏ་ཀ་ཎཾ།
ཏིཥྛ་ཏིཥྛ།
ཙུ་རུ་ཙུ་རུ།
ཏ་དི་ཏ་དི།
ཏ་ཊ་ཏ་ཊ།
བིགྷཱན་གྷཱ་ཏ་ཡ།
མཱ་ར་ཡ།
ཁཱ་ད་ཡ།
སྥོ་ཊ་ཡ།
ས་ཏཾ་ཙ་མེ།
ཨ་ནུ་བནྡྷ་ཡ།
ཨཱ་ཛྙི་ཀུ་རུ།
ཨ་དྷ་ཧ་དྷ་ཧ་ནཾ་ཀྲ།
ཀ་ཏ་ཀ་ཏ།
མ་ཏ་མ་ཏ།
ཧཾ་ཧཾ་མཾ་མཾ།
ཨེ་ཏེ་བ་ལ་ཨེ་ཏེ་པ་ལ།
ཨེ་ཧི་མ་ཧཱ་ནུ་ནི་བི་ཤ་ན།
ནཊྚ་ནཊྚ།
ཨཱ་བེ་ཤ་ཡ།
ཨཱ་བེ་ཤ་ཡ།
ཨ་ཙ་ལེ་ཙེ་ཧ།
ཏཊ་ཏཊ།
ད་མ་ད་མ།
ཕཊ་ཕཊ་ཞེས་འབུམ་བརྗོད་པར་བྱ་སྟེ།
ལྷའི་སྐུ་གཉིས་ལ་ནི་བྱེ་བའོ།། 
ཞི་བ་ནི་སྤྲུལ་པའི་སྐུ་སྟེ།
སྔོན་དུ་ནི་དེ་བཞིན་དུ་ཤེས་པར་བྱའོ།། 
ཨ་ཀ་རུ་དང་།
དུ་རུ་སྐ་དང་།
ཙནྡན་དང་།
ག་བུར་དང་།
གླ་རྩི་དང་།
རྒྱ་སྦོས་ཀྱི་ཆུ་ལ།
ན་མོ་རཏྣ་ཏྲ་ཡཱ་ཡ།
ན་མཿ་ཤཱཀྱ་མུ་ན་ཡེ།
ཏ་ཐཱ་ག་ཏེ་བྷྱཿ།
ཨ་ར་ཧ་ཏ་བྷྱཿ།
ས་མྱཀྶཾ་བུདྡྷཱ་ཡ།
ཏདྱ་ཐཱ།
མུ་ནི་མུ་ནི་མ་ཧཱ་མུ་ནི་ཨོཾ་ཛ་ཡེ།
ཛ་ཡེ།
བཱཀྱེ་ཤེ་སྭཱ་ཧཱ།
ཨོཾ་བཱཀྱེ་བཾ་ཛ་ཡ།
ཨོཾ་བཱཀྱེ་ནིཥྚེ་ཡེ།
ཨོཾ་བཱཀྱེ་ན་མཿ།
ཨོཾ་བཱཀྱེ་དཾ་ན་མཿ།
ཨོཾ་ཨཱཿ་ཧཱུཾ་ཧཾ་མཾ་ཞེས་བྱ་བས་སྐུ་ཁྲུས་བྱའོ།། 
དེ་ནས་རོལ་མོ་བསྒྲག་པར་བྱ་སྟེ།
རྫས་ལ་སྔགས་ཉི་ཤུ་རྩ་གཅིག་བཟླས་ནས།
ན་མཿ་ས་མནྟ་བུདྡྷཱ་ནཱཾ།
ཧཾ་མཾ།
ཨོཾ་ཨཱདྱཱ་ནུཏྤན་ན་ཏྭཱ་ཏ་པྲ་བྷ་སྭ་ར་སུ་བི་ཤུད་དྷ།
དྷརྨ་དྷཱཏུ།
སྭབྷཱ་པ་ཨཱཏྨ་ཀོ྅ཧཾ་ཞེས་བྱ་བ་བརྗོད་པར་བྱའོ།། 
དེ་ནས་མཆོད་པ་དཔག་ཏུ་མེད་པས་མཆོད་དེ།
འདི་ནི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཏུ་བརྗོད་པའི་གཟུངས་སྔགས་སོ།། 
ན་མ་སྟྲཻ་ཡ་དྷྭི་ཀཱ་ནཱཾ།
སརྦ་ཏ་ཐཱ་ག་ཏ་ནི་ཙཎྜ་ཙཎྜ།
བ་ལ་པ་ལ།
བ་ཏ་བ་ཏྲ།
ཤཱནྟེ་ཤཱནྟེ།
ཧ་ལ་ཧ་ལ།
པ་ར་བ་ར།
མ་རཱ་ཎ་མ་རཱ་ཎ།
བཛྲ་ད་ལ་སྥོ་ཊ་མ།
ལི་ཏི་ཏ་ཤི་ཁང་།
ས་མནྟ་བཛྲ་ཎི་ཛྭ་ལ་ཛྭ་ལ།
ན་མོ་སྟུ་ཏེ།
ཨ་མོ་གྷ་ཙཎྜ་མ་ཧཱ་རོ་ཥ་ཎ་ས་སཾ་ར་ཎ་ར་ཎ།
ཧཾ་ཧཱུཾ་ལ་བཛྲ་སྥོ་ཊ་མཾ་སྭཱ་ཧཱ།
ན་མ་སྟྭཻ་ཡ་དྷྭི་ཀཱ་ནཱཾ་ཏ་ཐཱ་ག་ཏཱ་ནཱཾ་སརྦ་ཏྲ་ཨ་པྲ་ཏི་ཧ་ཏཱ་བཱ་པྟི་དྷརྨ་ཏཱ་བ་ལཱི་ནཱཾ།
ཨཾ་ཨ།། 
ས་མ་ས་མ་ས་མནྟོ་ཨ་ནཾ་ཏ་ཏཱ་བཱཔྟི་ཤཱ་ས་ནི།
ཧ་ར་ཧ་ར།
སྨ་ར་སྨ་ར་ཎ་པི་ག་ཏ་རཱ་ག།
བུདྡྷ་དྷརྨ་ཏེ།
ས་ར་ས་ར།
ས་མ་བ་ལཱ།
ཧ་ས་ཧ་ས།
ཏྲ་ཡ་ཏྲ་ཡ།
ག་ག་ན་མ་ཏཱ་བ་ར་ལཀྵ་ཎེ་ཛྭ་ལ་ཛྲ་ལ་ན་སཱ་ག་རེ་སྭཱ་ཧཱ།
ན་མཿ་ས་མནྟ་བུདྷཱ་ཡ།
ན་མཿ་སརྦ་བུདྡྷཱ་བོ་དྷི་ས་ཏྭཱ་ནཱཾ།
ཨོཾ་ཨ་ར་ཛེ་བི་རེ་ཛེ།
མ་ཧཱ་བི་ར་ཛེ།
མ་ཧཱ་བི་ར་ཛེ།
སྭ་ར་ཏེ་སྭ་ར་ཏེ།
ཏྲ་ཡི་ཏྲ་ཡི།
བི་དྷ་མ་ནི།
སཾ་བྷཾ་ཛ་ནི་ར་མ་ཏི།
སིད་དྷ་ཨ་ཏྲེ་ཏྲཾ་སཱ་ཧཱ་ཞེས་བརྗོད་དོ།། 
འདི་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྣམ་པར་དག་པའི་གཟུངས་ཏེ།
ལན་ཅིག་བརྗོད་པ་ཙམ་གྱིས་ཀྱང་ལྷ་དང་།
སྔགས་དང་།
ཕྱག་རྒྱ་ཐམས་ཅད་རྣམ་པར་དག་པར་འགྱུར་རོ།། 
དེ་བཞིན་གཤེགས་པའི་དམ་ཚིག་གསུམ་དང་ལྡན་པའི་གཟུངས་འདིས་ལྷ་དང་།
སྔགས་དང་།
ཕྱག་རྒྱ་བཅིངས་བ་རྣམས་ནུས་པ་དང་ལྡན་པར་འགྱུར་རོ།། 
ལྷ་དང་།
སྔགས་དང་།
ཕྱག་རྒྱ་རྣམས་ཀྱིས་ལྟས་དང་མཚན་མ་བར་ཆད་མེད་པར་འགྱུར་རོ།། 
སྲོད་དང་ཐོ་རངས་ལ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་གཟུངས་འདི་རྗེས་སུ་བརྗོད་པར་བྱའོ།། 
དེ་བཞིན་གཤེགས་པ་ཐམས་ཅད་ཀྱི་དམ་ཚིག་གསུམ་བཀོད་པའི་ཁྲུས་འདི་ལ་བརྩོན་པར་བྱའོ།། 
ན་མཿ་ས་མནྟ་བུདྣཱ་ནཱཾ།
ཏདྱ་ཐཱ།
ཨོཾ་ཨི་ཧོ་ཤུདྡྷེ་ཤུདྡྷེ།
མཾ་ཧོ་ཤུདྡྷེ་ཤུདྡྷེ།
རཾ་ཧོ་ཨཾ་ཤུདྡྷེ་ཤུདྡྷེ།
ཨ་ཤུ་མཾ་བི་ཤུདྡྷེ་ཤུདྡྷེ་ཤུདྡྷེ་ས་མ་ཡ་སྭཱ་ཧཱ་ཞེས་བརྗོད་དོ།། 
འདི་ནི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གསུམ་བཀོད་པའི་གཟུངས་ཏེ།
ཆུ་ལ་སྔགས་བཟླས་ནས་ཁྲུས་བྱས་ན་སྡིག་པ་ཀུན་འདག་པར་འགྱུར་རོ།། 
རྨི་ལམ་ངན་པ་དང་།
ལྟས་ངན་པ་དང་།
མཚན་མ་ངན་པ་དང་།
དུས་མ་ཡིན་པའི་འཆི་བའི་དུས་བྱེད་པར་མི་འགྱུར་རོ།། 
རིམས་དང་།
འབྲུམ་བུ་དང་།
ལྷ་གོར་དང་།
འབྲས་དང་།
ཤུ་བ་དང་།
འགོ་བའི་ནད་དང་།
འཚེ་བ་ལས་ཐར་བར་འགྱུར་རོ།། 
འཕགས་པ་མི་གཡོ་བའི་གཟུངས་ལས་ལེའུ་ལྔ་པའོ།།།། 
དེ་ནས་བཅོམ་ལྡན་འདས་ཀྱིས་ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
མིའམ་ཅི་དང་།
ལྟོ་འཕྱེ་ཆེན་པོ་ལ་སོགས་པ་ཚར་གཅོད་པའི་ཕྱིར་དཀྱིལ་འཁོར་གྱི་འཁོར་ལོའི་རྣམ་པ་གསུངས་པ།
དང་པོ་ཆོས་ཀྱི་དབྱིངས་ཀྱི་རང་བཞིན་གྱི་ཨེའི་རྣམ་པ་ཅན་གྱི་ནམ་མཁའོ།། 
རླུང་གི་དཀྱིལ་འཁོར་སྔོན་པོ་གཞུ་ལྟ་བུ་བ་དན་ཅན་ཡྃ་ལས་བྱུང་བའོ།། 
ཆུའི་དཀྱིལ་འཁོར་གངས་ལྟར་དཀར་བའི་ཟླུམ་པོ་བུམ་པ་ཅན་བྃ་ལས་སོ།། 
སའི་དཀྱིལ་འཁོར་གསེར་གྱི་མདོག་ཅན་གྲུ་བཞི་རྡོ་རྗེ་ཅན་ལྃ་ལས་བྱུང་བའོ།། 
དེའི་སྟེང་དུ་རི་རབ་རིན་པོ་ཆེ་སྣ་བཞི་ལས་གྲུབ་པའི་ཚད་དང་ལྡན་པ་ཨོཾ་ལས་བྱུང་བའོ།། 
མེའི་དཀྱིལ་འཁོར་དམར་པོ་གྲུ་གསུམ་པ་འབར་བ་དང་བཅས་པ་རྃ་ལས་སོ།། 
དེའི་ནང་དུ་བྷྲུྃ་ཁ་དོག་སྣ་ཚོགས་ལས་བྱུང་བའི་ཁང་བུ་བརྩེགས་པ་གྲུ་བཞི་པ་ལ་སྒོ་བཞི་དང་བཅས་པའི་རིན་པོ་ཆེ་སྣ་ལྔ་ལས་གྲུབ་པ་ནི་ཤེལ་དང་།
བཻ་ཌཱུརྱ་དང་།
བྱི་རུ་དང་།
ཨིནྡྲ་ནཱི་ལ་དང་།
གསེར་ལས་གྲུབ་པའོ།། 
དེའི་ནང་སྣ་ཚོགས་པའི་པདྨ་འདབ་མ་བརྒྱད་པའི་གདན་ནོ།། 
ཤར་གྱི་འདབ་མ་ནི་ཤེལ་ལས་གྲུབ་པའོ།། 
ལྷོའི་འདབ་མ་ནི་བཻ་ཌཱུརྱ་ལས་གྲུབ་པའོ།། 
ནུབ་ཀྱི་འདབ་མ་ནི་བྱི་རུ་ལས་གྲུབ་པའོ།། 
བྱང་གི་འདབ་མ་ནི་ཨིནྡྲ་ནཱི་ལའོ།། 
མཚམས་རྣམས་ཀྱང་ཤེལ་དང་།
བཻ་ཌཱུརྱ་དང་།
བྱི་རུ་དང་།
ཨིནྡྲ་ནཱི་ལ་ལས་གྲུབ་པའོ།། 
དབུས་སུ་ནི་ཚོགས་བདག་གླང་སྣའི་སྟེང་དུ་སྣ་ཚོགས་པའི་འདམ་སྐྱེས་དང་ཉི་མའི་གདན་ནོ།། 
ཤར་དུ་བརྒྱ་བྱིན།
ལྷོར་ལྷ་ཆེན་པོ།། 
ནུབ་ཏུ་ཁྱབ་འཇུག།
བྱང་དུ་ཐགས་བཟངས་རིས་སོ།། 
ཤར་ལྷོ་མཚམས་སུ་ཚངས་པ།
ལྷོ་ནུབ་མཚམས་སུ་གཞོན་ནུ།
ནུབ་བྱང་དུ་དགའ་བྱེད།
བྱང་ཤར་དུ་ཀུན་དུ་རྒྱལ་བ་སྟེ།
ལྷ་ཆེན་པོ་བརྒྱད་ཀྱི་སྟེང་དུ་པདྨ་དང་ཉི་མའི་གདན་ནོ།། 
ཡི་གེ་རྃ་ལས་བྱུང་བའི་ཉི་མ་དང་མྃ་ལས་བྱུང་བའི་ཤེས་རབ་ཀྱི་མཚན་མ་མྃ་དང་ལྡན་པ་ལས་བཅོམ་ལྡན་འདས་དེ་བཞིན་གཤེགས་པའི་བདག་ཉིད་ཀྱི་མི་གཡོ་བ་ནམ་མཁའི་མདོག་ཅན་ཉི་མའི་སྙིང་པོ་ལ་པུས་མོ་རེག་ཅིང་བཞུགས་པའོ།། 
རིན་པོ་ཆེའི་རྒྱན་དང་ལྡན་པའི་བཅོམ་ལྡན་འདས་ནམ་མཁའ་མ་ལུས་པ་འོད་ཀྱིས་འགེངས་པ།
ཕྱག་གཡས་ན་རལ་གྲི་བསྣམས་པ།
གཡོན་ན་ཀླུའི་རྒྱལ་པོའི་ཞགས་པ་བསྣམས་པ།
ཕུ་ཕུ་ཞེས་བྱ་བའི་སྒྲ་འདོན་པའོ།། 
ཤར་དུ་བཅོམ་ལྡན་འདས་རྡོ་རྗེའི་རིགས་ཡི་གེ་ཙྃ་ལས་བྱུང་བའི་ཤེས་རབ་ཀྱི་མཚན་མ་ཙྃ་དང་ལྡན་པ་ལས།
བཅོམ་ལྡན་འདས་རྡོ་རྗེའི་རིགས་ཀྱི་བདག་ཉིད་ཅན་གྱི་མི་གཡོ་བ་ཤེལ་གྱི་མདོག་ཅན་ཉི་མའི་སྙིང་པོ་ལ་པུས་མོ་རེག་ཅིང་བཞུགས་པ་རིན་པོ་ཆེའི་རྒྱན་དང་ལྡན་པའོ།། 
བཅོམ་ལྡན་འདས་ནམ་མཁའ་མ་ལུས་པ་འོད་ཀྱིས་འགེངས་པ།
ཕྱག་གཡས་ན་རལ་གྲི་བསྣམས་པ།
གཡོན་པ་ན་ཀླུ་ནོར་རྒྱས་བསྣམས་པ་ཕུ་ཕུ་ཞེས་བྱ་བའི་སྒྲ་འདོན་པའོ།། 
ལྷོར་བཅོམ་ལྡན་འདས་རིན་པོ་ཆེའི་རིགས་ཡི་གེ་དྷཱི་ལས་བྱུང་བའི་ཤེས་རབ་ཀྱི་མཚན་མ་དྷཱི་དང་ལྡན་པ་ལས།
བཅོམ་ལྡན་འདས་རིན་པོ་ཆེའི་རིགས་ཀྱི་བདག་ཉིད་མི་གཡོ་བ་བཻ་ཌཱུརྱའི་མདོག་ཅན་ཉི་མའི་སྙིང་པོ་ལ་པུས་མོ་རེག་ཅིང་བཞུགས་པ།
རིན་པོ་ཆེའི་རྒྱན་དང་ལྡན་པའི་བཅོམ་ལྡན་འདས་ནམ་མཁའ་མ་ལུས་བ་འོད་ཀྱིས་འགེངས་པ།
ཕྱག་གཡས་ན་རལ་གྲི་བསྣམས་པ།
གཡོན་ན་ཀླུའི་རྒྱལ་པོའི་ཞགས་པ་བསྣམས་པ་ཕུ་ཕུ་ཞེས་བྱ་བའི་སྒྲ་འདོན་པའོ།། 
ནུབ་ཏུ་བཅོམ་ལྡན་འདས་པདྨའི་རིགས་ཡི་གེ་མྃ་ལས་བྱུང་བའི་ཤེས་རབ་ཀྱི་མཚན་མ་མྃ་དང་ལྡན་པ་ལས།
བཅོམ་ལྡན་འདས་པདྨའི་རིགས་ཀྱི་བདག་ཉིད་ཅན་གྱི་མི་གཡོ་བ་བྱི་རུའི་མདོག་ཅན་ཉི་མའི་སྙིང་པོ་ལ་པུས་མོ་རེག་ཅིང་བཞུགས་པ།
རིན་པོ་ཆེའི་རྒྱན་དང་ལྡན་པའི་བཅོམ་ལྡན་འདས་ནམ་མཁའ་མ་ལུས་པ་འོད་ཀྱིས་འགེངས་པ།
གཡས་ན་རལ་གྲི་བསྣམས་པ།
གཡོན་ན་ཀླུ་ཆུ་ལྷ་བསྣམས་པ་ཕུ་ཕུ་ཞེས་བྱ་བའི་སྒྲ་འདོན་པའོ།། 
བྱང་དུ་བཅོམ་ལྡན་འདས་ལས་ཀྱི་རིགས་ཡི་གེ་ཧྃ་ལས་བྱུང་བའི་ཤེས་རབ་ཀྱི་མཚན་མ་ཧྃ་དང་ལྡན་པ་ལས།
བཅོམ་ལྡན་འདས་ལས་ཀྱི་རིགས་ཀྱི་བདག་ཉིད་ཅན་གྱི་མི་གཡོ་བ་ཨིནྡྲ་ནཱི་ལའི་མདོག་ཅན་ཉི་མའི་སྙིང་པོ་ལ་པུས་མོ་རེག་ཅིང་བཞུགས་པ།
རིན་པོ་ཆེའི་རྒྱན་དང་ལྡན་པའི་བཅོམ་ལྡན་འདས་ནམ་མཁའ་མ་ལུས་པ་འོད་ཀྱིས་འགེངས་པ།
ཕྱག་གཡས་ན་རལ་གྲི་བསྣམས་པ།
གཡོན་ན་ཀླུ་རིགས་ལྡན་བསྣམས་པ་ཕུ་ཕུ་ཞེས་བྱ་བའི་སྒྲ་འདོན་པ།
ཤར་ལྷོ་མཚམས་སུ་རྃ་ལས་བྱུང་བའི་ཏྲི་ཤཱུ་ལ་རྃ་གྱིས་མཚན་པ་དང་ལྡན་པའི་ཞལ་གཅིག་ཕྱག་བཞི་བའི་ཁམས་གསུམ་རྣམ་པར་རྒྱལ་བ་གཡས་ཀྱི་དང་པོ་ན་ཏྲི་ཤཱུ་ལ།
གཡོན་གྱི་དང་པོ་ན་ཀླུ་མཐའ་ཡས་ཀྱི་བུ།
གཡས་གཡོན་གྱི་འོག་མ་ན་རྡོ་རྗེ་དང་ཐོད་པ་བསྣམས་པ།
ལྷོ་ནུབ་མཚམས་སུ་ཥྃ་ལས་བྱུང་བའི་དབྱུག་ཐོ་ཥྃ་གིས་མཚན་པ་དང་ལྡན་པའི་ཞལ་གཅིག་ཕྱག་བཞི་པའི་གཤིན་རྗེ་གཤེད་པོ་བཻ་ཌཱུརྱའི་མདོག་ཅན།
གཡས་ཀྱི་དང་པོ་ན་རྡོ་རྗེའི་དབྱུག་ཐོ།
གཡོན་གྱི་དང་པོ་ན་ཀླུ་དགའ་བོ་བསྣམས་པའོ།། 
གཡས་གཡོན་གྱི་འོག་མ་གཉིས་ན་ཐོ་བ་ཕུར་བུ་བསྣམས་པ།
ནུབ་བྱང་མཚམས་སུ་ཎ་ལས་བྱུང་བའི་ཁ་ཊྭཱཾ་ག་ཎའི་མཚན་པ་དང་ལྡན་པའི་ཞལ་གཅིག་ཕྱག་བཞི་པའི་རྟ་མགྲིན་བྱི་རུའི་མདོག་ཅན།
གཡས་ཀྱི་དང་པོ་ན་ཁ་ཊྭཱཾ་ག།
གཡོན་གྱི་དང་པོ་ན་ཀླུ་པདྨ་ཆེན་པོ་བསྣམས་པ།
གཡས་གཡོན་གྱི་འོག་མ་ན་ལྕགས་སྒྲོག་བསྣམས་པའོ།། 
བྱང་ཤར་མཚམས་སུ་ཧཱུྃ་ལས་བྱུང་བའི་བེ་ཅོན་ཧཱུྃ་གིས་མཚན་པ་དང་ལྡན་པའི་ཞལ་གཅིག་ཕྱག་བཞི་པའི་བདུད་རྩི་འཁྱིལ་པ་ཨིནྡྲ་ནཱི་ལའི་མདོག་ཅན།
གཡས་དང་པོ་ན་བེ་ཅོན།
གཡོན་གྱི་དང་པོ་ན་ཀླུ་སྟོབས་ཀྱིས་རྒྱུ་བསྣམས་པ།
གཡས་གཡོན་གྱི་ཐ་མ་གཉིས་བསྣོལ་ནས་བསྡིགས་པའོ།། 
ཤར་ལྷོའི་གྲུ་ཆད་ལ་ལྷ་མོ་བདུག་པ་མ་མདོག་མཐིང་ག་པོག་ཕོར་འཛིན་པ་དང་ལྡན་པ།
ལྷོ་ནུབ་ཏུ་ལྷ་མོ་མེ་ཏོག་མ་མདོག་དཀར་མོ་མེ་ཏོག་འཛིན་པ་དང་ལྡན་པའོ།། 
ནུབ་བྱང་དུ་ལྷ་མོ་མར་མེ་མ་དམར་མོ་མར་མེ་འཛིན་པ།
བྱང་ཤར་དུ་ལྷ་མོ་དྲི་ཆབ་མ་ལྗང་གུ་དྲི་ཆུ་བསྣམས་པའོ།། 
དེ་དག་ནི་གཞོན་ནུ་ལང་ཚོ་ལ་བབ་པ་མཛེས་པའི་ཚུལ་ཅན་ཧཱུཾ་ལས་བསྐྱེད་པར་བྱའོ།། 
ཤར་ཕྱོགས་སུ་ལྷ་མོ་རྟའི་གདོང་ཅན་ཁ་དོག་དཀར་མོ་ལྕགས་ཀྱུ་བསྣམས་པའོ།། 
ལྷོ་ཕྱོགས་སུ་ལྷ་མོ་གསེར་གྱི་མདོག་ཅན་ཞགས་པ་འཛིན་པའོ།། 
ནུབ་ཕྱོགས་སུ་ལྷ་མོ་དམར་མོ་ལྕགས་སྒྲོག་འཛིན་པའོ།། 
བྱང་ཕྱོགས་སུ་ལྷ་མོ་ལྗང་གུ་དྲིལ་བུ་འཛིན་པའོ།། 
དེ་དག་ནི་ཅུང་ཞིག་ཁྲོས་པའི་ཚུལ་ཅན་གྱི་ཕཊ་ལས་བསྐྱེད་པར་བྱ་སྟེ།
ཆོས་ཀྱི་དབྱིངས་ཀྱི་རང་བཞིན་ལ་ཡོངས་སུ་གནས་པར་བསྒོམ་པར་བྱའོ།། 
དེ་ནས་བཅོམ་ལྡན་འདས་ཀྱིས་ཡང་དག་པར་བརྗོད་པའི་གཟུངས་འདི་གསུངས་སོ།། 
ན་མཿ་ས་མནྟ་བུདྡྷྲ་ནཱཾ།
ཨོཾ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ།
ན་མཿ་ས་མནྟ་བཛྲཱ་ནཱཾ།
ཏྲཻ་ལོ་ཀྱ་བི་ཛ་ཡ་ཧཱུཾ་ཕཊ།
ན་མཿ་ས་མནྟ་བཛྲཱ་ནཱཾ།
ཨ་ཀྲོ་ཏེ་ཀ་ཡ་མནྟ་ཀ་ཧཱུཾ་ཕཊ།
ན་མཿ་ས་མནྟ་བཛྲཱ་ནཱཾ།
བཛྲ་ཀྲོ་དྷ་ཧ་ཡ་གྲཱི་བ་ཧུ་ལུ་ཧུ་ལུ་ཧཱུཾ་ཕཊ།
ན་མཿ་ས་མནྟ་བཛྲཱ་ནཱཾ།
ཏྲ་ཐ་ཨ་མོ་གྷ་ཨ་མྲྀ་ཏ་ཀུཎྜ་ལི་ཧཱུཾ་ཕཊ།
ན་མཿ་ས་མནྟ་བུདྡྷཱ་ནཱཾ།
ཏྲ་ཐ་བཛྲ།
ཨ་ཙ་ལ་ཙེ་ཏ་ད་ཧ་ད་ཧ་ཧཱུཾ་ཕཊ།
ན་མ་ས་མནྟ་བུདྡྷ་ནཱཾ།
ཏྲ་ཐ་རཏྣ་ཨ་ཙ་ལ་པ་ཙ་ཧཱུཾ་ཕཊ།
ན་མཿ་ས་མནྟ་བུདྡྷཱ་ནཱཾ།
ཏྲ་ཐ་པདྨ་ཨ་ཙ་ལ་ཙ་ལ་བནྡྷ་ཧཱུཾ་ཕཊ།
ན་མཿ་ས་མནྟ་བུདྡྷཱ་ནཱཾ།
ཏྲ་ཐ་ཨ་མོ་གྷ་ཀརྨ་ཨ་ཙ་ལ་ཧ་ན་ཧ་ན་ཧཱུཾ་ཕཊ་ཞེས་བྱ་བ་གསུངས་ཏེ།
ལྷ་དང་།
ལྷ་མ་ཡིན་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
ལྷ་དང་།
ཀླུ་དང་།
མ་རུངས་པ་དང་སྡང་བ་རྣམས་ཞི་བར་བྱེད་ཅིང་སྡིག་པ་དམན་པའི་ལས་རྣམས་འདག་པར་འགྱུར་རོ།། 
འཕགས་པ་མི་གཡོ་བའི་གཟུངས་ལས་ལེའུ་དྲུག་པའོ།།།། 
དེ་ནས་བཅོམ་ལྡན་འདས་ཀྱིས་འཁོར་གྱི་ནང་དུ་གཟུངས་སྔགས་འདི་བཀའ་སྩལ་ཏོ།། 
ན་མཿ་ས་མནྟ་བུདྡྷཱ་ནཾ།
ཙཎྜ་མ་ཧཱ་རོ་ཥ་ཎ་ཨ་ཙ་ལ་ཀ་ན།
ཙཎྜ་ཙཎྜ།
ན་ཏ་ན་ཏ།
མ་ཏ་ཊ་མ་ཏ་ཊ།
མོ་ཊ་ཏ་མོ་ཊ་ཏ།
ཤ་ཏ་ཤ་ཏ།
ཊ་ཏ་ཊ་ཏ།
ཧ་ན་ཧ་ན།
ད་ཧ་ད་ཧ།
མོ་ཧ་མོ་ཧ།
མོ་ཧ་སརྦ་པཱ་པཾ་ཀ་ར།
ཧ་ས་ཧ་ས།
བཛྲ་ཧ་ས་ཨ་མོ་གྷ་ཀུ་རུ།
ཧ་ས་ཧ་ས།
མ་རྟ་མ་རྟ།
གརྫ་གརྫ།
བནྡྷ་བནྡྷ།
ཧ་ན་ཧ་ན།
ཏིཥྛ་ཏིཥྛ།
ཨཱ་བི་ཤ་ཡ།
ཨཱ་བི་ཤ་ཡ།
མ་ཧཱ་མནྟྲ་པ་ལ་ཀ།
དུ་ན་དུ་ན།
ཏི་ནི་ཏི་ནི།
ཁཱ་ཏ་ཁཱ་ཏ།
སརྦ་བིགྷྣ་ན།
མཱ་ར་ཡ་མཱ་ར་ཡ།
སརྦ་དུཥྚཱཾ།
བྷཀྵ་བྷཀྵ།
སརྦ་བིགྷྣན།
ཀུ་རུ་ཀུ་རུ།
མ་ཧཱ་བི་ཥ།
སརྦ་པཱ་བཾ།
མ་ཧཱ་བཛྲ།
སྥོ་ཊ་ཡ་སྥོ་ཊ་ཡ།
ཧྲཱིཿ་བ་ལི་ཏ་ར་གྷ་ན་ཏ་ཀ།
ཧཱུཾ་ཧཱུཾ་མཾ་མཾ་ཧཾ་ཧཾ།
ན་མཿ་ས་མནྟ་བུདྷཱ་ནཱཾ།
མ་ཧཱ་ཙཎྜ་མ་ཧཱ་རོ་ཥ་ཎ་ཡ།
ཨ་མོ་གྷ་ཨེ་ཧི།
ཨ་པྲ་ཏི་ཧ་ཏ་ཨེ་ཧི།
ཨ་ཙ་ལེ་ཙེ་ཏ་ཨ་ནནྟ་ཀཱ་ནཱཾ།
ཏིཥྛ་ཏིཥྛ།
ཙ་རུ་ཙ་རུ།
ཏ་དི་ཊི་ཏི།
ཏ་ཊ་ཏ་ཏ།
བིགྷྣན་གྷ་ཏ་ཡ།
མཱ་ར་ཡ།
ཁཱ་ད་ཡ།
སྥོ་ཊ་ཡ།
ས་ཙ་མེ།
ཨ་ནུ་བནྡྷ།
ཨཛྙ་ཀུ་རུ་ཀུ་རུ།
ཨ་ཧ་ས།
ཨ་ད་ན།
ཀྲ་ཀ་ཏ་མ་ཊ།
མ་ཊ་མ་ཊ།
ཧཾ་ཧཾ།
ཨ་ཏི་པ་ལ་ཨི་ཏི་མ་ཧཱ་གུ་ཎ་བ་ཤི་ན།
ནཊྚ་ནཊྚ་ཏ།
ཨ་བི་ཤ་ཡ།
ཨ་ཙ་ལ་ཙེ་ཏ།
སརྦ་ཏྲ་ཨ་ནུཏྟ་རེ།
ཀ་ཙེ་ཏ་ཏ་ཊ་ཏ་ཊ།
ཌ་མ་ཌ་མ།
ཧཾ་ཧཾ་མཾ་མཾ་ཕཊ་ཕཊ་ཧཱུཾ།
ན་མཿ་ས་མནྟ་བཛྲཱ་ཎཱཾ།
ཏྲ་ཨ་མོ་གྷ་ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུཾ།
ཏྲ་མ་ཡ་ཏྲ་མ་ཧཱུཾ་ཏྲ་ཊ།
ཧཾ་མཾ།
ཨོཾ་བ་ལིཾ་ཏ་ཏེ་ཛོ་བ་ལིཾ་སྭཱ་ཧཱ།
ན་མཿ་ས་མནྟ་བུདྡྷཱ་ནཱཾ།
ཙཎྜ་མ་ཧཱ་རོ་ཥ་ཎ།
ཨ་ཙ་ལ་ཙེ་ཏ།
སྥོ་ཊ་ཡ་སྥོ་ཊ་ཡ་ཧཱུཾ།
ཨ་ས་མན་ཏི་ཀ་ཏྲ་ཏ།
མ་ཧཱ་བ་ལ།
ཥཊྤཱ་ར་མནྟྲཾ།
ཨཾ་ཨཾ་ཧཾ་ཧཾ།
ཤུདྷཱ་ཏྲཻ་ལོ་ཀྱ་ཏུ་ཥྱེ་ཏུ་བཛྲ།
ཨ་པྲ་ཏི་ཧ་ཏ་བི་ལི་བྷྱཿ།
ན་མོ་ཛ་ལ་ཡ་ཏྲ་ཏ།
ཨཊྚ་ཧ་ས་ན་མཾ་ཧཾ་སྭཱ་ཧཱ་ཞེས་གསུངས་མ་ཐག་ཏུ་འཛམ་བུ་གླིང་ན་གནས་པའི་ལྷ་དང་།
ལྷ་མ་ཡིན་དང་།
ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
མིའམ་ཅི་དང་།
ལྟོ་འཕྱེ་ལ་སོགས་པ་ཐམས་ཅད་སྲེག་ཅིང་ས་ལ་འགྱེལ་བར་གྱུར་ཏོ།། 
དེ་ནས་ཆོ་ག་གསུངས་པ་དང་།
ལྕགས་སྣ་ལྔ་ལས་བྱས་པའི་རལ་གྲི་ཁྲུ་ཚད་གསུམ་པ་བྱས་ཏེ།
སྔགས་ཀྱི་ཕྲེང་བ་མཾ་ཧཾ་ཞེས་བྱ་བ་བཀོད་ལ།
ཁྲུ་དོ་དང་ལྡན་པའི་སྤོས་ཀྱི་མཎྜལ་བྱས་ཏེ།
མཆོད་པའི་རྫས་དང་ལྡན་པའི་དྲི་བཞག་སྟེ།
གཟུངས་སྔགས་འདི་ཁྲི་ཕྲག་ཏུ་བརྗོད་ཅིང་བཟླས་ན་རལ་གྲི་ནམ་མཁའ་ལ་འཕགས་པར་འགྱུར་རོ།། 
དེ་ནས་གཡུལ་དུ་ཞུགས་ན་དཔག་བསམ་གྱི་ཤིང་ཡང་དུམ་བུ་དུམ་བུར་གཅོད་པར་འགྱུར་ཏེ།
གཡུལ་ལས་རྒྱལ་བར་བྱེད་དོ།། 
ལྕགས་སྣ་ལྔ་ལས་བྱས་པའི་ལྷུང་བཟེད་བྱས་ཏེ་ཧཾ་མཾ་ཞེས་བྱ་བའི་ཡི་གེ་བཀོད་དེ་གསེར་དང་།
དངུལ་དང་།
ཟངས་ལས་བྱས་པའི་བུམ་པར་གདུགས་དང་།
རྒྱལ་མཚན་དང་།
དཔལ་བེའུ་དང་།
མེ་ཏོག་དང་།
འཁོར་ལོ་དང་།
ཉ་དང་།
དུང་གཡས་སུ་འཁྱིལ་བ་རྣམས་དང་བྱི་རུ་བཅུག་པའམ།
ཡང་ན་ཟངས་ལ་བྱི་རུ་བཅུག་པ་བྱས་ལ་གཟུངས་སྔགས་འདི་གྲོ་གའམ་རས་ལ་བྲིས་ཏེ།
ཁོང་པའམ།
མགུལ་དུ་བཏགས་ནས་གཟུངས་སྔགས་བྱེ་བ་བཟླས་ལ་ལྷུང་བཟེད་ནམ་མཁའ་ལ་འཕགས་ཏེ་གསོལ་བ་བཏབ་ན་འདོད་པའི་ཡོན་ཏན་ཅི་འདོད་པ་འབྱུང་སྟེ།
ལྗོན་པའི་ཤིང་བཞིན་ནོ།། 
ནམ་མཁའི་ཏྲི་ཏའི་ལྕེ་དང་།
འུག་པའི་མིག་དང་གཉིས་ཆ་མཉམ་པ་དང་།
ལྕགས་སྣ་གསུམ་གྱི་ཕྱེ་མ་ལ་ཁྭ་ཏའི་ཁྲག་གིས་རི་ལུ་བདུན་ནམ་ཉི་ཤུ་རྩ་གཅིག་བྱས་ཏེ།
ཐོད་པ་དུམ་བུ་གཅིག་པར་བཅུག་ལ་གཟུངས་སྔགས་ཧཾ་མཾ་ཞེས་བྱས་པས་པདྨ་ལ་བསྐོར་ཏེ་གཟུངས་སྔགས་བྱེ་བ་བཟླས་ན་པདྨ་ནམ་མཁའ་ལ་འཕགས་ཏེ།
དེ་མི་དབུགས་དང་བྲལ་མ་ཐག་གི་སྙིང་གི་ཁྲག་རླངས་དང་སྦྱར་ཏེ།
མིག་ནི་སྣང་བྱེད་དུ་བསམ་ཞིང་རལ་གྲིའི་ཕྱག་རྒྱས་མིག་དང་རྣ་བ་ལ་བསྐུས་ན་ཐམས་ཅད་མཐོང་ཞིང་ཐོས་ལ།
ཁར་བཅུག་ན་རང་ཉིད་སུས་ཀྱང་མི་མཐོང་བར་འགྱུར་རོ།། 
ན་མཿ་ས་མནྟ་བུདྡྷཱ་ནཱཾ།
སརྦ་ཏ་ཐཱ་ག་ཏ་བྱ་བཱ་ལོ་ཀི་ཏེ་ཛ་ཡ་ཛ་ཡ།
བཱ་ཀྱེ་དཾ་ན་ཝ་ནི་ཙཀྵུར་བི་ཤོ་དྷཱ་ཡ་སྭཱ་ཧཱ།
རྔ་ལྤགས་ལ་བྱ་རྒོད་ཀྱི་ཚིལ་བུ་བྱུགས་ནས་མཉེས་ཏེ་ལྷམ་བྱས་ལ།
ཧཾ་དང་མཾ་རང་གི་རྐང་མཐིལ་ལ་བྲིས་ཏེ།
གཟུངས་སྔགས་བྱེ་བ་བཟླས་ན་ལྷམ་ནམ་མཁའ་ལ་འཕགས་ཏེ།
རྐང་པ་ལ་བྱ་རྒོད་ཀྱི་ཚིལ་བུ་བྱུགས་ནས་གོན་ན་གར་འདོད་པར་ཕྱིན་ནོ།། 
ན་མཿ་ས་མནྟ་བུདྡྷཱ་ནཱཾ།
ཨོཾ་བྲུཾ་མ་ཧཱ་ཡེ་གྲྀ་ཏ་སྭཱ་ཧཱ་ཞེས་བྱ་བས་ནམ་མཁའ་ལ་འགྲོ་ཞིང་འཕགས་ཏེ་བྱ་རྒོད་བཞིན་དུའོ།། 
སྐྱེ་བ་བདུན་པའི་ཤ་དང་།
བྱ་རྒོད་ཀྱི་ཤ་དང་།
རྩངས་པའི་ཤ་དང་།
སྦྲང་རྩི་རྣམས་སྦྱར་ལ་ལྡེ་གུ་བྱས་ཏེ།
གཟུངས་སྔགས་བྱེ་བ་བརྗོད་དེ་ལུས་ལ་བྱུགས་ནས་རམ་ཉེ་བ་དང་།
ཉེའུ་ཤིང་པ་དང་།
པྲ་མ་ཀ་རའི་མར་དང་སྦྱར་བའི་ལྡེ་གུ་རྣམས་ནང་རེ་ལ་སྲང་རེ་ཆ་སྦྲང་རྩི་དང་།
བ་སེར་སྐྱའི་འོ་མ་རྣམས་བཏང་སྟེ།
ཟླ་བ་གཅིག་ཏུ་བསྒྲུབས་ན་ནམ་མཁའ་ལ་ཐོགས་པ་མེད་དོ།། 
རྟ་ནག་པོའི་མིག་གཉིས་དཀར་པོའམ།
བྱི་བ་ནག་པོ་རྣ་བ་གཉིས་དཀར་བའམ།
ཕ་བང་དཀར་པོའམ།
མི་མངལ་ནས་སྐྲ་དཀར་བའི་སྲོག་ཆགས་ལ་རྨ་བྱའི་ཆུ་ཁར་ཕོར་དུ་བླུགས་པ་ལ་གཟུངས་སྔགས་བྱེ་བ་བཟླས་ཏེ་བླུད་ལ།
དེའི་མིག་གཉིས་མ་ནོར་བར་བཏོན་པ་གྲིབ་མ་ལ་སྐམས་ནས་མ་རུལ་བའི་ཕྱེ་མ་ལ་སྔགས་འདི་བཏབ་སྟེ།
གཡས་གཡོན་མ་ནོར་བར་བྱུགས་ན་ཐམས་ཅད་མཁྱེན་པར་འགྱུར་རོ།། 
འཕགས་པའི་སྤྱན་དང་ལྡན་པར་འགྱུར་རོ།། 
མོན་སྤོས་དང་།
གིའུ་ཝང་དང་།
སྟག་མའི་ཤུན་པ་དང་།
ཉ་མཁྲིས་དང་།
རུ་རྟ་དང་།
ཕུག་རོན་གྱི་མིག་དང་།
ལྕེ་དང་།
གོ་རོ་ཙ་ན་དང་།
རྟུག་པ་རྣམས་ལ་རི་ལུ་བྱས་ཏེ།
ཁམ་པའི་གའུར་རི་ལུ་རེ་རེ་ལ་གཟུངས་སྔགས་ཧཾ་མཾ་ཞེས་བྱ་བ་བརྗོད་དེ།
གའུ་ནམ་མཁའ་ལ་འཕགས་ནས།
ན་མཿ་ས་མནྟ་བུདྡྷཱ་ནཱཾ།
ན་མཿ་ཡཾ་ན་མ་ཧཱ་རི་བི་ནི་ནཱ་ཏ་ཧྲཱིཿ་ཞེས་ལན་བདུན་བཏབ་ནས་བྱིན་ན་གང་འདོད་པ་དེ་དབང་དུ་འགྱུར་རོ།། 
བྱ་རྒོད་དང་།
བྱ་གག་དང་།
ཁྲ་དང་།
སྟག་དང་།
སྤྱང་ཀི་དང་།
ཝ་དང་།
དེ་རྣམས་ཀྱི་མཆེ་བ་དང་།
སྡེར་མོ་དང་།
བྲམ་ཟེའི་རུས་པའི་ཐལ་བ་ལ་གཟུངས་སྔགས་བཟླས་ཏེ།
བསྒྲུབ་པ་བྱས་ནས་དུས་མ་ཡིན་པའི་སྤྲིན་དང་སེར་བ་དག་ལ་གཏོར་ན་སྤྲིན་རྣམས་འཐོར་ཞིང་སེར་བ་དང་།
འབྲུག་དང་།
ཐོག་ལ་སོགས་པ་ཞི་བར་འགྱུར་རོ།། 
གཅན་གཟན་ཐམས་ཅད་དང་།
ཤ་ཟ་ཐམས་ཅད་དང་།
ཁྱི་དང་།
ཕག་དང་།
རྔ་མོའི་རྟུག་པ་དང་།
གུ་གུ་ལ་དང་སྦྱར་ཏེ།
དུད་པས་བདུགས་ན་དོམ་ཀུན་འབྲོས་པར་འགྱུར་རོ།། 
འཕགས་པ་མི་གཡོ་བའི་གཟུངས་ལས་ལེའུ་བདུན་པའོ།།།། 
ཨོཾ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ།
གཟུངས་སྔགས་འདི་ནི་སྔགས་ཀྱི་རྒྱལ་པོ་སྟེ།
ལན་ཅིག་བརྗོད་པས་ཀྱང་འཛམ་བུའི་གླིང་གི་ལྷ་དང་།
ཀླུ་དང་།
གནོད་སྦྱིན་ལ་སོགས་པ་ཀུན་ཞི་བར་འགྱུར་རོ།། 
རིམས་ཉིན་གཅིག་པ་དང་།
ཟླ་བ་ཕྱེད་པ་དང་།
ཟླ་བ་གཅིག་པ་དང་།
ལྡང་དུབ་པ་དང་།
རྟག་པའི་རིམས་དང་།
ཡུད་ཙམ་པ་ལས་ཐར་རོ།། 
འབྲུམ་བུ་དང་།
ལྷ་གོར་དང་།
ཤུ་བ་དང་།
མེ་དབལ་དང་།
གཡན་པ་དག་ཞི་བར་འགྱུར་རོ།། 
ལན་ཅིག་བརྗོད་པས་ཀྱང་མཚམས་མེད་པ་ལ་སོགས་པའི་སྡིག་པ་ཞི་བར་འགྱུར་རོ།། 
རིག་བྱེད་ཀྱི་ཚིག་གི་དང་པོ་དང་།། 
གཉིས་པའི་དང་པོར་བཅས་པ་ནི།། 
གསུམ་པ་དག་ནི་ལྔ་པར་ལྡན།། 
བཞི་པ་ཡི་ནི་བཞི་པ་དང་།། 
ལྔ་པ་དག་གི་ལྔ་པའོ།། 
ཨུཥྨའི་རྣམས་ཀྱི་བཞི་པ་དང་།། 
མཐར་གནས་པ་ཡི་གཉིས་པ་ནི།། 
ཨོ་ཡིས་མཚན་པ་བྲི་བྱ་སྟེ།། 
ཨུཥྨ་རྣམས་ཀྱི་གཉིས་པ་དང་།། 
བཞི་པའི་ཡི་གེ་ལྔ་པ་དང་།
ཨུཥྨའི་ཡི་གེ་བཞི་པ་ལ།། 
ཨུ་ཡིས་བརྒྱན་ཅིང་ཐིག་ལེར་བཅས་པའོ།། 
སྡེ་ཚན་ལྔ་པ་དག་གི་ནི།། 
དང་པོའི་ཡི་གེ་སྤངས་པ་དང་།། 
བཞི་པ་དང་པོར་བཅས་པ་ནི།། 
སྙིང་པོའི་ཡི་གེ་བཅུ་པ་དག་གོ།། 
འཁོར་ལོ་རྩིབས་བཅུ་པ་བསྒྲུབ་བྱའི་མིང་དང་བཅས་པ་བྲིས་ཏེ།
ཁྱི་ནག་པོའི་ཐོད་པའི་ནང་དུ་བཅུག་ལ།
གཟུངས་སྔགས་ལན་བརྒྱ་རྩ་བརྒྱད་བཟླས་ཏེ་ཡུངས་ཀར་གྱིས་བྲབ་པར་བྱའོ།། 
དེ་ནས་ཀླུ་ཡོད་པའི་གནས་སུ་ཁྱེར་ལ་རང་གི་ལུས་ལ་གླ་རྩིས་བྱུགས་ཏེ།
ཆུ་མིག་ཏུ་ཐོད་པ་བཅུག་ལ་གཟུངས་སྔགས་འདི་བརྗོད་པར་བྱའོ།། 
ན་མོ་རཏྣ་ཏྲ་ཡཱ་ཡ།
ན་མཥྩཎྜ་མ་ཧཱ་རོ་ཥ་ཎ་ཧཱུཾ་ཕཊ།
ན་མོ་བྷ་ག་བ་ཏེ་བུདྡྷ་བཱི་རཱ་ཡ།
ཏདྱ་ཐཱ།
ཕུ་ཊ་ཕུ་ཊ།
བྷ་ར་བྷ་ར།
མི་ལི་མི་ལི།
ཧཱུཾ་ཧཱུཾ་ཕཊ་ཕཊ།
ཕྱག་རྒྱ་ནི་སོར་མོ་རྣམས་བརྐྱང་སྟེ་མཐེའུ་ཆུང་བཀུག་ལ་མཐེ་བོས་མནན་ཏེ་བསྐོར་བར་བྱའོ།། 
ན་མོ་རཏྣ་ཏྲ་ཡཱ་ཡ།
ན་མཥྕཎྜ་བཛྲ་ཀྲོ་དྷ་ཧ་ཡ་གྲཱི་བ་ན་མི་མི་ལི་ཙི་ལི་དྷོཾ།
བནྡྷ་ཡ།
ཀྲོ་དྷ་ཡ།
བཛྲ་ལ་མ་ཡ།
མ་ཀ་ན་ཡ།
ཨོཾ་ཛྭ་ལ་ཛྭ་ལ།
པྲ་ཛྭ་ལ་པྲ་ཛྭ་ལ།
སྥུ་ཊ་སྥུ་ཊ།
སརྦ་ནཱ་ག་བནྡྷ་བནྡྷ།
ནཱ་ག་ནི་ས་ར་ས་ར།
བི་སེར་སརྦ་དུཥྚཱཾ་ཧྲ་ད་ཡ།
ཤོ་ཥ་ཎ་ཧཱུཾ་ཧཱུཾ་ཕཊ་ཕཊ།
ཕྱག་རྒྱ་ནི་ལག་པའི་ཟུར་གཉིས་གཤིབས་ཏེ།
སྲིན་ལག་གཉིས་རྒྱབ་ཏུ་བསྣོལ་ལ་མཛུབ་མོ་གཉིས་ཀྱིས་མནན་ནས་མཐེའུ་ཆུང་གཉིས་གཤིབས་བསྒྲེང་ལ་གུང་མོ་དང་མཐེ་བོ་གཉིས་གཤིབས་ཏེ་སྤྱི་བོར་བཞག་ནས་སྔགས་ལན་བདུན་བརྗོད་དེ་ལྡང་བར་བྱའོ།། 
གུ་གུལ་དང་།
ཡུངས་ཀར་དང་།
ཤིང་ཀུན་དང་།
དྲི་ཆེན་དང་།
ཉའི་མཁྲིས་པ་དང་།
སྒོག་སྐྱ་དང་།
ཤུ་དག་རྣམས་སྦྱར་ཏེ་ལུས་ལ་བྱུགས་ན་རྫས་ཀྱི་བསྲུང་བའོ།། 
རྒྱ་སོལ་གྱི་མེ་ལ་བསྲེགས་ཏེ་བདུགས་ན་སེར་བ་དང་།
དུས་མ་ཡིན་པའི་རླུང་རྣམས་ཞི་བར་འགྱུར་ཞིང་།
གདོན་རྣམས་འབྲོས་པར་འགྱུར་རོ།། 
ཞོ་དང་།
འོ་མ་དང་།
མར་དང་།
སྦྲང་རྩི་དང་།
བུ་རམ་དང་།
ཁ་ར་དང་།
འབྲས་ཡོས་དང་།
དུང་དང་།
མཚལ་དང་།
རྒྱ་མཚོའི་ལྦུ་བ་ལ་སོགས་པ་དག་འཁར་གཞོང་དུ་བླུགས་ཏེ།
ཡུངས་ཀར་ལ་གཟུངས་སྔགས་འདི་བརྗོད་ཅིང་ཀླུ་མཆོད་པར་བྱའོ།། 
ན་མོ་རཏྣ་ཏྲ་ཡཱ་ཡ།
ན་མཥྩཎྜ་བཛྲ་ཀྲོ་དྷཱ་ཡ་ཧཱུཾ་ཧཱུཾ།
ཏདྱ་ཐཱ།
ཨོཾ་ཨཱ་ནན་ཏ་ཀ།
ཏཀྵ་ཀ།
ཤཾ་ཁ་པཱ་ལ།
བཱ་སུ་ཀི།
མ་ཧཱ་པདྨ།
ཨོཾ་ག་ཏ་བ་ལ་ཝ་ཏ།
ཀརྐོ་ཊ་ཕུ་སྭཱ་ཧཱ།
ཞེས་བརྗོད་པས་ཀླུ་རྣམས་བདེ་བ་དང་ལྡན་པར་འགྱུར་རོ།། 
ཆར་དབབ་པར་འདོད་ན་དྲི་ཞིམ་པོའི་ཆུས་མཎྜལ་བྱས་ཏེ།
སྤྲ་ཚིལ་ལ་ཀླུའི་གཟུགས་སོར་ཉི་ཤུ་རྩ་ལྔ་པ་བྱས་ནས་མཎྜལ་གྱི་སྟེང་དུ་མེ་ཏོག་གཏོར་ལ་གཟུངས་ཐག་བཏགས་ཏེ་གཞག་པར་བྱའོ།། 
སྙིང་གར་གོང་གི་དེ་གྲོ་ག་ལ་གིའུ་ཝང་གིས་བྲིས་ལ་གཞུག་པར་བྱས།
ཉིན་མཚན་དུ་མཆོད་ཅིང་བལ་པོ་སེའུའི་ལྕུག་མས་བྱབ་པར་བྱས་ནས་གཟུངས་སྔགས་འདི་བརྗོད་པར་བྱའོ།། 
ཨོཾ་སུཾ་སུ་པྲ་ཏི་བཛྲ་དུན་ཏེ་མི་ལི་མི་མི་ལི་བ་རི་ཤཱ་ཡ་བ་རི་ཤཱ་ཡ་སྭཱ་ཧཱ།
ཞེས་བརྗོད་དེ་རང་སྨྱུང་བར་གནས་པར་བྱའོ།། 
གལ་ཏེ་ཀླུ་རྣམས་ཀྱིས་ཆར་མི་འབེབས་ན་ཀླུ་རྣམས་ཀྱི་མགོ་ཨརྫ་ཀའི་དོག་པ་བཞིན་དུ་འགས་པར་འགྱུར་རོ།། 
སྤོས་ཀྱི་མཎྜལ་བྱས་ཏེ།
རྒྱ་སྤོས་ཀྱི་མེ་ལ་གཟུགས་བསྲོ་ཞིང་གཟུངས་སྔགས་བརྗོད་པ་ནི་སྤོགས་པའི་ཆོ་གའོ།། 
དྲི་ཞིམ་པོའི་མེ་ལ་བུ་རམ་དང་།
སྦྲང་རྩི་དང་།
ཁ་ར་དང་།
ཏིལ་ལ་སོགས་པའི་དགང་བླུགས་ཀྱིས་བཅོམ་ལྡན་འདས་ལ་མཆོད་པར་བྱ་སྟེ།
ཨོཾ་ཙཎྜ་མ་ཧཱ་རོ་ཥ་ཎ་ཧཱུཾ་ཤཱནྟིཾ་ཀུ་རུ་སྭཱ་ཧཱ།
ཞེས་བྱ་བས་མཆོད་པར་བྱའོ།། 
འཕགས་པ་མི་གཡོ་བའི་གཟུངས་ལས་ལེའུ་བརྒྱད་པའོ།།།། 
དེ་ནས་འདམ་སྐྱེས་པདྨ་སྣ་ཚོགས་པའི་འདབ་མ་ཅན་གྱི་སྟེང་དུ་ཨ་ལས་བྱུང་བའི་ཆུའི་དཀྱིལ་འཁོར།
དེའི་སྟེང་དུ་མུྃ་གྱི་ས་བོན་ལས་བྱུང་བའི་ཤེས་རབ་ཀྱི་མཚན་མ་མུྃ་དང་ལྡན་པ་ལས་འཕགས་པ་འཇམ་དཔལ་མགོན་པོའི་སྐུ་བྱིས་པ་ལོ་བརྒྱད་གཉིས་ལོན་པ་ལྟ་བུ་གསེར་བཙོ་མའམ་གུར་ཀུམ་གྱི་ཁ་དོག་འདྲ་བ།
ཞལ་གཅིག་ཕྱག་གཉིས་པ།
སེམས་དཔའི་སྐྱིལ་མོ་ཀྲུང་གིས་བཞུགས་པ།
ཕྱག་གཡས་པ་ན་རལ་གྲི་ནམ་མཁའ་ལ་འཕྱར་བ།
གཡོན་པ་པོ་ཏི་ཐུགས་ཀར་འཛིན་པའི།
ཤར་གྱི་པདྨའི་འདབ་མ་ལ།
འཇམ་དཔལ་དཔའ་བོ་སྐུ་མདོག་ཁ་བ་ལ་གུར་གུམ་གྱིས་གཏོར་བ་འདྲ་བའི་ཞལ་གཅིག་ཕྱག་གཉིས་པ།
སེམས་དཔའི་སྐྱིལ་མོ་ཀྲུང་གིས་བཞུགས་པ།
ཕྱག་གཡས་ན་རལ་གྲི་ནམ་མཁའ་ལ་འཕྱར་བ།
གཡོན་པ་ན་ཨུཏྤ་ལའི་སྡོང་བུ་དང་བཅས་པ་ཐུགས་ཀ་ན་འཛིན་པའོ།། 
ལྷོའི་པདྨའི་འདབ་མ་ལ་འཇམ་དཔལ་གསུང་གི་དབང་ཕྱུག་སྐུ་མདོག་མཐིང་ག་ཞལ་གཅིག་ཕྱག་གཉིས་པ།
སེམས་དཔའི་སྐྱིལ་མོ་ཀྲུང་གིས་བཞུགས་པ།
ཕྱག་གཡས་པ་ན་རལ་གྲི་ནམ་མཁའ་ལ་འཕྱར་བ།
ཕྱག་གཡོན་པ་ན་འཁོར་ལོ་ཐུགས་ཀ་ན་འཛིན་པའོ།། 
ནུབ་ཀྱི་པདྨའི་འདབ་མ་ལ་འཇམ་དཔལ་རྣོན་པོ་སྐུ་མདོག་བྱི་རུ་བཅག་པ་ལྟ་བུ།
ཞལ་གཅིག་ཕྱག་གཉིས་པ།
སེམས་དཔའི་སྐྱིལ་མོ་ཀྲུང་གིས་བཞུགས་པ།
ཕྱག་གཉིས་ན་ཨུཏྤ་ལ་གཉིས་བསྣམས་པའོ།། 
བྱང་གི་པདྨའི་འདབ་མ་ལ་འཇམ་དཔལ་ཤེས་རབ་རལ་གྲི་སྐུ་མདོག་ལྗང་ཁུ་ཞལ་གཅིག་ཕྱག་བཞི་པ།
སེམས་དཔའི་སྐྱིལ་མོ་ཀྲུང་གིས་བཞུགས་པ།
ཕྱག་གཡས་ཀྱི་དང་པོ་ན་རལ་གྲི་ནམ་མཁའ་ལ་འཕྱར་བ།
གཡོན་གྱི་དང་པོ་ནུ་ཨུཏྤ་ལ་སྡོང་བུ་དང་བཅས་པ་ཐུགས་ཀར་འཛིན་པ།
གཡས་ཀྱི་འོག་མ་ན་མདའ་འཛིན་པ།
གཡོན་གྱི་འོག་མ་ན་རིན་པོ་ཆེའི་གཞུ་འཛིན་པའོ།། 
སྐུ་དེ་དག་ནི་མ་རིག་པའི་མུན་པ་ཐམས་ཅད་བསལ་བའི་ནམ་མཁའ་མ་ལུས་པའི་འོད་ཀྱིས་འགེངས་པའི་སྐུའོ།། 
ཨོཾ་དྷརྨ་དྷཱ་ཏུ་བཱ་གཱི་ཤྭ་རི་མུཾ་ཞེས་བརྗོད་པས་ཤེས་རབ་དང་ལྡན་ཞིང་ཐོས་པ་འཛིན་པ་དང་ཡིད་གཞུངས་པར་འགྱུར་རོ།། 
རིན་པོ་ཆེའི་བུམ་པ་ཅུ་གང་དང་།
གུར་གུམ་དང་།
ཨ་ཀ་རུ་དང་།
ཙནྡན་དཀར་པོ་དང་།
གླ་རྩི་ལ་སོགས་པ་དྲི་ཞིམ་པའི་ཆུ་བླུགས་ཏེ།
ན་མཿ་སརྦ་ཏ་ཐཱ་ག་ཏེ་བྷྱཿ།
ཨརྷ་ཏེ་བྷྱཿ།
སམྱཀྶཾ་བུདྡྷེ་བྷྱཿ།
ཏདྱ་ཐཱ།
ཨོཾ་ཀུ་མཱ་ར་བྷཱུ་ཏཱ་ཡ།
དྷཱ་ར་ཎཱི།
བི་ཤྭ་སཾ་བྷ་བ།
ཨཱ་གཙྪ་ཡ།
ཨཱ་གཙྪ་ཡ།
ཧུ་ལུ་ཧུ་ལུ།
བྲུཾ་བྲུཾ་བྲུཾ།
ཧཱུཾ་ཧཱུཾ་ཛི་ན་ཛིཀ།
མཉྫུ་ཤྲི་ཡེ།
སུ་ཤྲི།
ཡེ་ཏ་ར་ཡ་མཾ་ཧཾ།
སརྦ་དུཿ་ཁེ་བྷྱཿ་ཕཊ་ཕཊ།
ཨ་མྲྀ་ཏོད་བྷ་བ་ས་མ་ཡ་ས་མ་ཡ།
ཨུད་བྷ་བེ།
སརྦ་པཱ་པཾ་མེ་ནཱ་ཤཱ་ཡ་སྭཱ་ཧཱ།
ཞེས་གཟུངས་སྔགས་འདི་བུམ་པའི་ཆུ་ལ་ལན་བདུན་བརྗོད་དེ་ཁྲུས་བྱས་ན་སྡིག་པ་ཐམས་ཅད་འདག་པར་འགྱུར་རོ།། 
དབང་པོ་རྣོ་ཞིང་ཐོས་པ་འཛིན་པར་འགྱུར་རོ།། 
ན་མཿ་སརྦ་ཏ་ཐཱ་ག་ཏཱ་ཡ།
ཨརྷད་ཏེ་བྷྱཿ།
སམྱཀྶཾ་བུདྡྷཱ་ཡ།
ན་མོ་མཉྫུ་ཤྲི་ཡེ།
བོ་དྷི་སཏྭཱ་ཡ།
མ་ཧཱ་ས་ཏྭཱ་ཡ།
ཏདྱ་ཐཱ།
ཨོཾ་མཉྫུ་གྷོ་ཥ།
ཧ་ན་ཧ་ན།
པ་ཙ་པ་ཙ།
མ་ཊ་མ་ཊ།
མ་ཐ་མ་ཐ།
བི་དྷྭཾ་ས་ཡ།
ཀ་ར་ཀ་ར།
ཏུ་ཏྲ་ཏུ་ཏྲ།
བྷཉྫ་བྷཉྫ།
ཨཱ་བི་ཤ་ཡ།
ཨཱ་བི་ཤ་ཡ།
ཏུ་ཏྲ་ཏུ་ཏྲ།
ཏུ་ཊ་ཏུ་ཊ།
སྥུ་ཊ་ས་སྥུ་ཊ་ས།
ཧྲྀ་ད་ཡ་སཱ་དྷ་ནི།
ན་མཿ་སཾ་བོ་དྷ་ནི་པྲ་བེ་ཤ་ཡ།
ལཽ་ཧུ་ཏ་ལཽ་ཧུ་ཏ།
ཀྲཻ་ཏེ་ཀྲཻ་ཏེ།
པྲ་བནྡྷ་པྲ་བནྡྷ།
ཨཱ་བེ་ཤ་ཡ།
ཨཱ་བེ་ཤ་ཡ།
ཧཾ་མཾ་སརྦ་བིགྷྣ་ན་ཧཱུཾ་ཧཱུཾ་ཕཊ་ཕཊ་སྭཱ་ཧཱ་ཞེས་བྱ་བས་ནད་པ་ལ་འབྲས་ཀྱི་སྙེ་མའམ་ཏིལ་ལ་བཏབ་སྟེ་ཁྲུས་བྱའོ།། 
གཟུངས་སྔགས་བཟླས་པའི་ཁྲུས་བྱས་པས།
ལས་དང་ཉོན་མོངས་པ་དང་།
རྣམ་པར་སྨིན་པའི་སྡུག་བསྔལ་ལས་ཐར་བར་འགྱུར་རོ།། 
ཀ་རའི་ཤིང་གི་མེ་ལ་སྦྱིན་སྲེག་བྱས་ན་ཡང་ཞི་བར་འགྱུར་རོ།། 
རལ་གྲི་ལ་བཏབ་ནས་གཡུལ་དུ་ཞུགས་ན་གཡུལ་ལས་རྒྱལ་བར་འགྱུར་རོ།། 
སྨྱུང་བ་དང་ལྡན་པས་སྐུ་གཟུགས་ཀྱི་མདུན་དུ་བསྒྲུབ་པར་བྱ་ཞིང་འཕགས་པ་ལ་གསོལ་བ་གདབ་པར་བྱའོ།། 
གྲོ་གའམ་རས་ལ་བྲིས་ཏེ་སྡུག་བསྔལ་གྱིས་ཉེན་པ་ལ་གདགས་པར་བྱའོ།། 
སྐུད་པ་ལ་གཟུངས་སྔགས་བཏབ་སྟེ་མདུད་པ་བྱས་ལ་སྲིད་ཀྱིས་གདུངས་པ་ལ་བཏགས་ཏེ།
འཕགས་པ་ལ་གསོལ་བ་གདབ་པར་བྱའོ།། 
རིགས་ཀྱི་བུའམ་བུ་མོ་དག་སྨྱུང་བས་འདུག་སྟེ།
ཡི་དམ་དུ་འདོན་ན་ལྷ་དང་།
ཀླུ་དང་།
གནོད་སྦྱིན་དང་།
ཡི་དགས་དང་།
ཤ་ཟ་ལ་སོགས་པའི་གདོན་མི་འབྱུང་ངོ།། 
གཟའ་དང་།
རྒྱུ་སྐར་དང་།
ལྕེ་འབབ་པ་དང་།
དུས་མ་ཡིན་པའི་འཆི་བདག་ལས་གྲོལ་བར་འགྱུར་རོ།། 
སྟག་དང་།
དོམ་དང་།
དྲེད་ལ་སོགས་པའི་དུད་འགྲོ་དག་གི་གནོད་པ་དང་།
རླུང་དང་།
སེར་བ་དང་།
དུས་མ་ཡིན་པའི་ས་གཡོ་བ་རྣམས་ཞི་བར་འགྱུར་རོ།། 
ཡིད་གཞུངས་ཤིང་ཐོས་པ་འཛིན་པ་དང་།
ཉོན་མོངས་པའི་བག་ཆགས་སྤོང་བ་ལ་གཞོལ་བར་འགྱུར་རོ།། 
འཕགས་པའི་སྐུ་ཐམས་ཅད་ཐོགས་པ་མེད་པའི་སྤྱན་གྱིས་མཐོང་བར་འགྱུར་རོ།། 
རིགས་ཀྱི་བུ་དང་བུ་མོ་དག་གིས་འདི་ལན་ཅིག་གམ།
ལན་གསུམ་མམ།
བདུན་ནམ་ཉི་ཤུ་རྩ་གཅིག་གམ།
བརྒྱ་རྩ་བརྒྱད་དུ་རྗོད་པར་བྱེད་ན་དེའི་ལུས་ལ་མཛེ་དང་།
ཕོལ་མིག་དང་།
འབྲས་དང་།
ཤུ་བ་དང་།
གཡན་པ་དང་།
ལྐོག་མའི་ལྷ་གོར་ན་བ་དང་།
མིག་དང་།
རྣ་བ་དང་།
སོ་ན་བ་ལ་སོགས་པ་དག་མི་འབྱུང་ངོ་ཞེས་གསུངས་སོ།། 
དེ་ནས་བཅོམ་ལྡན་འདས་ཀྱིས་ཞལ་འཛུམ་པ་མཛད་དེ།
རྣམ་པར་ཐར་པའི་སྒོ་ཀུན་ནས་འཇུག་པའི་འོད་ཅེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།
སེམས་ཅན་དམྱལ་བ་དང་།
ཡི་དགས་དང་།
དུད་འགྲོ་དང་།
གླིང་བཞིའི་མིའི་འཇིག་རྟེན་དུ་འོད་ཀྱིས་ཁྱབ་པར་མཛད་དོ།། 
དེ་ནས་རྒྱལ་པོ་ཆེན་པོ་བཞི་དང་།
སུམ་ཅུ་རྩ་གསུམ་དང་།
འཐབ་བྲལ་དང་།
དགའ་ལྡན་དང་།
འཕྲུལ་དགའ་དང་།
གཞན་འཕྲུལ་དབང་བྱེད་ཀྱི་གནས་མན་ཆད་ཁྱབ་པར་མཛད་དོ།། 
བསམ་གཏན་དང་པོའི་ཏིང་ངེ་འཛིན་ལ་མཉམ་པར་བཞག་གོ།། 
བསམ་གཏན་དང་པོ་ནས་ལངས་ཏེ་བསམ་གཏན་གཉིས་པ་ལ་མཉམ་པར་བཞག་གོ།། 
གཉིས་པ་ལས་ལངས་ཏེ་བསམ་གཏན་གསུམ་པ་ལ་མཉམ་པར་བཞག་གོ།། 
གསུམ་པ་ནས་ལངས་ནས་བསམ་གཏན་བཞི་པ་ལ་མཉམ་པར་བཞག་གོ།། 
བསམ་གཏན་བཞི་པ་ལས་ལངས་ནས་ནམ་མཁའ་མཐའ་ཡས་སྐྱེ་མཆེད་ལ་མཉམ་པར་བཞག་གོ།། 
ནམ་མཁའ་མཐའ་ཡས་སྐྱེ་མཆེད་ལས་ལངས་ནས་རྣམ་ཤེས་མཐའ་ཡས་སྐྱེ་མཆེད་ལ་མཉམ་པར་བཞག་གོ།། 
རྣམ་ཤེས་མཐའ་ཡས་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་མཉམ་པར་བཞག་གོ།། 
ཅི་ཡང་མེད་པའི་སྐྱེ་མཆེད་ལས་ལངས་ནས་ཡོད་མིན་མེད་མིན་སྐྱེ་མཆེད་ལ་མཉམ་པར་བཞག་གོ།། 
དེ་ལས་ལངས་ནས་དེ་བཞིན་ཉིད་ཀྱི་ཏིང་ངེ་འཛིན་ལ་མཉམ་པར་བཞག་གོ།། 
དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ།
བྱང་ཆུབ་སེམས་དཔའ་ཀུན་ཏུ་བཟང་པོ་དང་།
ནམ་མཁའི་སྙིང་པོ་དང་།
སྒྲིབ་པ་རྣམ་པར་སེལ་བ་དང་།
འཇམ་དཔལ་དང་།
སྤྱན་རས་གཟིགས་ཀྱི་དབང་ཕྱུག་དང་།
ཕྱག་ན་རྡོ་རྗེ་དང་།
བྱམས་པ་ལ་སོགས་པ་རྣམས་མངོན་པར་དགའོ།། 
ལྷ་དང་།
མི་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
དྲི་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་མི་གཡོ་བའི་གཟུངས་ལེའུ་དགུ་པའོ།།།། 
འཕགས་པ་མི་གཡོ་བ་ཞེས་བྱ་བའི་གཟུངས་རྫོགས་སོ།།།། 
རྒྱ་གར་གྱི་མཁན་པོ་དྷརྨ་ཤྲཱི་མི་ཏྲ་དང་།
བོད་ཀྱི་ལོ་ཙཱ་བ་དགེ་སློང་ཆོས་ཀྱི་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
