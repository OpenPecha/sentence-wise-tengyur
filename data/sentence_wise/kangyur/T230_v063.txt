༄༅༅།། རྒྱ་གར་སྐད་དུ།
མ་ཧཱ་སན་ནི་པཱ་ཏཱད་མ་ཧཱ་ཡཱ་ན་སཱུ་ཏྲཱཏཏ་ཐཱ་ག་ཏ་ཤྲཱི་ས་མ་ཡ་ན་ནཱ་མ་མ་ཧཱ་ཡཱ་ན་སཱུ་ཏྲ།
བོད་སྐད་དུ།
འདུས་པ་ཆེན་པོ་ཐེག་པ་ཆེན་པོའི་མདོ་སྡེ་ལས་དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱ་བ་ཐེག་པ་ཆེན་པོའི་མདོ།
བམ་པོ་དང་པོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་ཚངས་པ་ཆེན་པོའི་ཕུར་བུ་མཐའ་ཡས་མུ་མེད་པ་ལུང་བསྟན་པ།
དྲང་སྲོང་རྣམས་ཀྱི་གནས་ཐུབ་པའི་རྟེན་རི་ཐེར་སྒྲ་ལ་ཉན་ཐོས་ཀྱི་དགེ་འདུན་ཆེན་པོ་ལ་འདི་ལྟ་སྟེ།
བཅོམ་ལྡན་འདས་ཀྱི་ཉན་ཐོས་བགྲང་བ་ལས་འདས་པ་དག་དང་།
བྱང་ཆུབ་སེམས་དཔའི་དགེ་འདུན་ཆེན་པོ་འདི་ལྟ་སྟེ།
ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་དེར་འདུས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བགྲང་བ་ལས་འདས་པ་དག་དང་ཐབས་ཅིག་ཏུ་བཞུགས་སོ།། 
དེའི་ཚེ་འཁོར་འདུས་པ་ཆེན་པོ་དེ་ན་དཔལ་ལྷ་མོ་ཆེན་མོ་ཆོས་ཉན་པའི་ཕྱིར།
བཅོམ་ལྡན་འདས་ཀྱི་སྤྱན་སྔར་ཐག་མི་རིང་བ་ཞིག་ན་འདུག་གོ།། 
དེ་ནས་དཔལ་ལྷ་མོ་ཆེན་མོ་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་འདི་ནི་སྦྱིན་པ་ལས་བྱུང་བའི་བསོད་ནམས་བགྱི་བའི་དངོས་པོའི་གཟིངས་ཀྱིས་སྐྱེ་བའི་རྒྱ་མཚོ་ལས་སྒྲོལ་བར་མི་བགྱིད་པ་དག་མཆིས་ལགས་སོ།། 
དེ་ཅིའི་སླད་དུ་ཞེ་ན།
སངས་རྒྱས་ཀྱི་ཞིང་ཉོན་མོངས་པ་ཅན་སྙིགས་མ་ལྔ་དང་ལྡན་པ་འདི་ན་སེམས་ཅན་བསོད་ནམས་སུ་གདགས་པ་དང་བྲལ་བ་དག་ཕལ་ཆེ་ལགས་ཏེ།
རྒྱུ་དེ་དང་རྐྱེན་དེས་ན་བྱང་ཆུབ་སེམས་དཔའ་སེམས་དཔའ་ཆེན་པོ་དག་འདིར་སེམས་ཅན་རྣམས་ལ་སྙིང་རྗེ་ཆེན་པོ་དག་བསྐྱེད་པར་བགྱིད་ལགས་སོ།། 
འདི་ན་སེམས་ཅན་རྣམས་གང་གིས་ན་རྒྱུ་མ་མཆིས་པར་སྨྲ་ཞིང་ལོངས་སྤྱོད་དང་བྲལ་ལ།
ཚོལ་ཁྲོས་སྡུག་བསྔལ་ཞིང་ཉམ་ཐག་པ་དང་།
དོན་མ་མཆིས་པར་འབད་པ་དེ་དག་ནི་སྦྱིན་པ་རྣམ་པར་བགེད་པ་མ་མཆིས་པར་ཡོངས་སུ་སྨིན་པར་བགྱིད་པའི་རྔོ་མི་ཐོགས་ཏེ།
དེ་ལྟ་བས་ན་བདག་ཅག་གིས་སྦྱིན་པའི་གོ་བགོས་ཏེ།
བརྩོན་འགྲུས་བརྩམ་པར་བགྱི་ཞིང་།
འདི་ལྟར་བདག་ཅག་གིས་སྦྱིན་པའི་གཟིངས་ཀྱིས་སྐྱེ་བའི་རྒྱ་མཚོ་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྦྱིན་པ་ལས་བྱུང་བའི་བསོད་ནམས་ཀུན་ཏུ་སྤྱོད་པར་བགྱི་བའི་དངོས་པོས།
སངས་རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པ་ལ་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་མཆིས་པར་དབང་བསྐུར་བ་རབ་ཏུ་ཐོབ་པར་བགྱིད་པའི་བར་དུའོ།། 
བཙུན་པ་བཅོམ་ལྡན་འདས་འདི་ན་སེམས་ཅན་རྟག་པར་སྨྲ་བ་འདི་དག་ལོངས་སྤྱོད་དང་།
ཉེ་བར་སྤྱོད་པ་རྒྱ་ཆེན་པོ་དང་བྲལ་ལ་ཚོལ་ཁྲོས་སྡུག་བསྔལ་ཞིང་ཉམ་ཐག་པ་དག་མཆིས་ཏེ།
དེ་དག་ཚུལ་ཁྲིམས་རྣམ་པར་བགེད་པ་མ་མཆིས་པར་ཡོངས་སུ་སྨིན་པར་བགྱིད་པར་རྔོ་མི་ཐོགས་པས།
འདིར་སེམས་ཅན་རྟག་པར་སྨྲ་བ་རྣམས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྙིང་རྗེ་ཆེན་པོ་དག་སྐྱེད་པར་བགྱིད་ཅིང་།
ཚུལ་ཁྲིམས་ཀྱི་གོ་བགོས་པའི་གཟིངས་ཀྱིས་སེམས་ཅན་རྟག་པར་སྨྲ་བ་འདི་དག་སྐྱེ་བའི་རྒྱ་མཚོ་འདི་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཚུལ་ཁྲིམས་ལས་བྱུང་བའི་བསོད་ནམས་ཀུན་ཏུ་སྤྱོད་པར་བགྱིད་པའི་དངོས་པོས་སེམས་ཅན་རྣམས་དགེ་བ་བཅུའི་ལས་ཀྱི་ལམ་གྱིས་ཡོངས་སུ་སྨིན་པར་བགྱིད་པ་དང་།
སངས་རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པ་ལ་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་མཆིས་པར་དབང་བསྐུར་བ་རབ་ཏུ་ཐོབ་པར་བགྱིད་པའི་བར་དུའོ།། 
བཙུན་པ་བཅོམ་ལྡན་འདས་འདི་ན་སེམས་ཅན་གང་དག་ཕྲ་མ་དང་།
ཚིག་རྩུབ་པོ་དང་།
ཆགས་སེམས་དང་།
གནོད་སེམས་ཀུན་དུ་སྤྱོད་པའི་ཡིད་ཀྱིས་དེ་དག་འཇིག་ཚོགས་ལ་ལྟ་བ་དང་ལྡན་ཞིང་ལོངས་སྤྱོད་དང་།
ཉེ་བར་སྤྱོད་པ་དང་བྲལ་ལ་ཚོལ་ཁྲོས་སྡུག་བསྔལ་ཞིང་ཉམ་ཐག་པ་དག་མཆིས་ཏེ།
སེམས་ཅན་དེ་དག་རབ་ཏུ་འབྱུང་བའི་ཚུལ་ཁྲིམས་དང་།
སྡོམ་པ་མ་མཆིས་པར་ཡོངས་སུ་སྨིན་པར་བགྱིད་པར་རྔོ་མི་ཐོགས་པས་སེམས་ཅན་ཕྲ་མ་དང་།
ཚིག་རྩུབ་པོ་དང་།
ཆགས་སེམས་དང་།
གནོད་སེམས་ཀུན་ཏུ་སྤྱོད་ཅིང་།
འཇིག་ཚོགས་ལ་ལྟ་བ་དང་ལྡན་པ་ཡང་བ་སྤྱོད་པ་དེ་དག་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སྙིང་རྗེ་ཆེན་པོ་དག་སྐྱེད་པར་བགྱིད་དེ།
བཅོམ་ལྡན་འདས་སེམས་ཅན་དེ་དག་མི་རྟག་པའི་ཚུལ་གྱིས་བསྟན་པ་ལ་འཇུག་པར་བགྱིད་པ་དང་།
རབ་ཏུ་འབྱུང་བའི་སྡོམ་པས་སེམས་ཅན་རྣམས་ཡོངས་སུ་སྨིན་པར་བགྱིད་པ་ཡང་བདག་ཅག་གིས་བཟོད་པ་དང་།
བརྩོན་འགྲུས་བརྩམས་ནས་བདག་ཅག་གིས་རབ་ཏུ་འབྱུང་བའི་སྡོམ་པའི་གཟིངས་ཀྱིས་སྐྱེ་བའི་རྒྱ་མཚོ་ལས་བསྒྲལ་བར་བགྱིའོ་ཞེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཚུལ་ཁྲིམས་ལས་བྱུང་བའི་བསོད་ནམས་བགྱི་བའི་དངོས་པོ་རྟག་པའི་ཚུལ་གྱིས་སེམས་ཅན་རྣམས་རབ་ཏུ་འབྱུང་བའི་ཚུལ་ཁྲིམས་དང་།
སྡོམ་པས་ཡོངས་སུ་སྨིན་པར་བགྱིད་དེ།
དེས་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སངས་རྒྱས་ཀྱི་ཡེ་ཤེས་ཀྱི་རྒྱ་མཚོ་བླ་ན་མ་མཆིས་པར་འཇུག་པར་བགྱིད་པ་ནས་ཆོས་ཀྱི་རྒྱལ་པོ་བླ་ན་མ་མཆིས་པར་དབང་བསྐུར་བ་ཐོབ་པར་བགྱིད་པའི་བར་དུའོ།། 
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་དག་བསམ་གཏན་དང་པོའི་ཕ་རོལ་ཏུ་ཕྱིན་པ་ཡོངས་སུ་སྦྱོང་ཞིང་སློབ་པ་ན་བསམ་གཏན་གྱི་ཡན་ལག་རྣམས་འཚལ་བ་དང་།
འདོད་པའི་ཁམས་ལས་ཡང་དག་པར་འདའ་བ་དང་།
ཡན་ལག་ལྔ་དང་ལྡན་ཞིང་ཡན་ལག་ལྔ་སྤངས་པ་དང་།
རྫུ་འཕྲུལ་གྱི་རྐང་པ་བཞིས་རྣམ་པར་རྩེ་བ་མངོན་པར་འཚལ་བ་དང་།
སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་།
བཀུར་སྟི་བགྱི་བ་དང་།
དམ་པའི་ཆོས་མཉན་པའི་སླད་དུ་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་མཆི་བ་ལ་མཁས་པ་དང་།
སེམས་ཅན་རྣམས་ཀྱི་ལམ་གསུམ་མོ།། 
གསུམ་འདི་ལྟ་སྟེ།
ལས་ཀྱི་ལམ་དང་།
ཉོན་མོངས་པའི་ལམ་དང་།
སྡུག་བསྔལ་གྱི་ལམ་དག་སྐེམས་པར་བགྱིད་པ་དང་།
བསྒོམས་པ་ལས་བྱུང་བའི་བསོད་ནམས་བགྱི་བའི་དངོས་པོ་རྫོགས་པར་བགྱིད་པ་དག་ཇི་ལྟ་བུ་ལགས།
དེ་བཞིན་དུ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བགྱིད་པ་ཇི་ལྟ་བུ་ལགས།
དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བ་དང་།
མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དག་ཇི་ལྟ་བུ་ལགས།
བཅོམ་ལྡན་འདས་ཀྱིས་བཀའ་སྩལ་པ།
དཔལ་ཆོ་ག་ཤེས་ལེགས་སོ་ལེགས་སོ།། 
དཔལ་ཆོ་ག་ཤེས་ཁྱོད་ཀྱིས་གང་གི་ཚེ་ཆོས་བཞི་པོ་འདི་ལ་ཡོངས་སུ་རྫོགས་པར་སྤྱད་ཅིང་གོམས་པར་བྱས་ཀྱང་ཁྱོད་ཀྱིས་སེམས་ཅན་གཞན་དང་།
གང་ཟག་གཞན་དག་གི་དོན་དུ་དེ་བཞིན་གཤེགས་པ་ལ་དོན་འདི་འདྲི་བར་སེམས་པ།
དཔལ་ཆོ་ག་ཤེས་དེའི་ཕྱིར་ལེགས་པར་ཉོན་ལ་རབ་ཏུ་ཡིད་ལ་ཟུང་ཞིག་དང་བཤད་དོ།། 
བཙུན་པ་བཅོམ་ལྡན་འདས་དེ་ལྟར་འཚལ་ལོ་ཞེས་བྱ་བ་ནས།
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ་ཞེས་བྱ་བའི་བར་དུའོ།། 
དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོ་དག་བསམ་གཏན་དང་པོའི་ཕ་རོལ་ཏུ་ཕྱིན་པ་ཡོངས་སུ་སྦྱོང་ཞིང་སློབ་པ་ན་བསམ་གཏན་གྱི་ཡན་ལག་རྣམས་ཤེས་པ་དང་།
འདོད་པའི་ཁམས་ལས་ཡང་དག་པར་འདའ་བ་དང་།
ཡན་ལག་ལྔ་དང་ལྡན་ཞིང་ཡན་ལག་ལྔ་སྤངས་པ་དང་།
རྫུ་འཕྲུལ་གྱི་རྐང་པ་བཞིས་རྩེ་བ་མངོན་པར་ཤེས་པ་དང་།
སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་།
བཀུར་སྟི་བྱ་བ་དང་།
དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་དང་།
སེམས་ཅན་རྣམས་ཀྱི་ལམ་གསུམ་པོ་ལས་ཀྱི་ལམ་དང་།
ཉོན་མོངས་པའི་ལམ་དང་།
སྡུག་བསྔལ་གྱི་ལམ་དག་བསྐམས་པ་དང་།
བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་རྫོགས་པར་བྱེད་པ་དང་།
བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དང་།
དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བ་དང་།
མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དག་ཇི་ལྟ་བུ་ཡིན་ཞེ་ན།
དཔལ་ཆོ་ག་ཤེས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དག་ཐམས་ཅད་ཀྱི་དང་པོར་དབུགས་རྔུབ་པ་དང་།
དབུགས་འབྱུང་བའི་མཚན་མའི་དམིགས་པ་ཐམས་ཅད་ལ་སེམས་གཏོད་པར་བྱེད་དེ།
དེ་གཡེང་བ་མེད་པའི་སེམས་ཀྱིས་དབུགས་རྔུབ་པར་བྱེད་དོ།། 
དབུགས་འབྱུང་བར་བྱེད་དོ།། 
དེ་དང་པོར་དབུགས་རྔུབ་པའི་སེམས་ཀྱིས་སེལ་བར་བྱེད་པ་དེ་དག་ནི་དེའི་རྣམ་པར་རྟོག་པ་ཡིན་ནོ།། 
དེ་ངེས་པར་འབྱུང་བ་ན་དབུགས་འབྱུང་བའི་སེམས་ཀྱིས་སེལ་བ་དེ་དག་ནི་དེའི་རྣམ་པར་དཔྱོད་པ་ཡིན་ནོ།། 
དེ་ལ་དགའ་ཞིང་ཚིམ་པ་གང་ཡིན་པ་དང་།
སེམས་རྩེ་གཅིག་པ་ཉིད་གང་ཡིན་པ་དང་།
གཡེང་བ་མེད་པ་གང་ཡིན་པ་དེས་ན་དེ་ངེས་པར་འབྱུང་བ་ལ་གནས་ཤིང་རྣམ་པར་རྟོག་པ་དང་།
རྣམ་པར་དཔྱོད་པ་སྤོང་བའི་སེམས་དང་ལྡན་པ་ཡིན་ནོ།། 
དེ་ལྟར་ན་དེར་དེས་རྣམ་པར་རྟོག་པ་དང་།
རྣམ་པར་དཔྱོད་པ་དང་བཅས་པའི་བསམ་གཏན་དང་པོ་ཐོབ་པ་ཡིན་ནོ།། 
དེ་ལ་མཚན་མ་འདི་དག་འབྱུང་སྟེ།
དེའི་ལུས་ཐམས་ཅད་གཡོ་བར་འགྱུར་རོ།། 
དྲོ་བར་འགྱུར་རོ།། 
དེར་དེ་འདོད་པའི་འདུན་པའི་སྒྲིབ་པ་སྤོང་བ་ཡིན་ནོ།། 
དེ་མི་དགེ་བའི་ཆོས་ཐམས་ཅད་གནོན་པར་བྱེད་དོ།། 
དེ་གང་གི་ཚེ་བརྩོན་པ་དྲག་པོས་ཡིད་ལ་བྱེད་ཅིང་གནས་པ་དེས་ན་དེ་རྣམ་པར་རྟོག་པ་དང་།
རྣམ་པར་དཔྱོད་པ་ཉེ་བར་ཞི་བ་ཡིན་ཏེ།
དེས་ན་རྣམ་པར་རྟོག་པ་དང་།
རྣམ་པར་དཔྱོད་པ་མེད་པའི་བསམ་གཏན་གཉིས་པ་ཐོབ་པ་ཡིན་ནོ།། 
དེ་ལྟར་དེའི་ལུས་ཐམས་ཅད་ཤིན་ཏུ་སིམ་པ་དང་།
བདེ་བ་དང་།
ཚིམ་པར་འགྱུར་བ་ནི་དཔེར་ནའོ་མ་འཇམ་ཙམ་གྱིས་ལུས་ལ་ཅིག་ཅར་བླུགས་ན་བདེ་བ་མྱོང་བ་བཞིན་ནོ།། 
དེས་བདག་ནི་འདི་ལྟར་གྱུར་པར་ཤེས་ཏེ།
དེས་ཟང་ཟིང་མེད་པའི་དགའ་བ་དང་བདེ་བ་དེ་ལྟ་བུ་དང་ལྡན་ནོ་སྙམ་དུ་ཤེས་སོ།། 
བྱང་ཆུབ་སེམས་དཔའ་དེས་དཀོན་མཆོག་གསུམ་ལ་དད་པ་ཐོབ་ནས།
དེ་འདི་སྙམ་དུ་བདག་གིས་ནི་སེམས་ཅན་ཐམས་ཅད་ཀྱི་དོན་དུ་གོ་ཆ་ཆེན་པོ་བགོས་ནས།
བསམ་གཏན་ལ་ཡང་མངོན་པར་བརྩོན་པར་བྱ་ཞིང་།
བདག་གིས་ཅི་ནས་ཀྱང་ལུས་དང་སེམས་ཀྱི་བདེ་བ་ཡང་དོར་བར་བྱའོ་སྙམ་དུ་སེམས་སོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དེ་དབུགས་རྔུབ་པ་དང་།
དབུགས་འབྱུང་བ་གོམས་པར་བྱ་བ་སེམས་ཀྱི་དམིགས་པ་དག་འདོར་བར་བྱེད་དོ།། 
དེ་སྣའི་རྩེ་མོར་སེམས་གཏོད་པར་བྱེད་དེ་གང་གིས་འཇུག་པ་དང་།
ངེས་པར་འབྱུང་བ་དབུགས་རྔུབ་པ་དང་།
དབུགས་འབྱུང་བ་ལ་གནས་པའི་སེམས་ཀྱིས་ཉེ་བར་རྟོག་པར་བྱེད་དོ།། 
དེ་སེམས་དེའི་སྐད་ཅིག་མ་ལ་ཞིག་པ་དང་།
སྐྱེ་བ་དང་།
འཇིག་པ་ཉེ་བར་རྟོག་པར་བྱེད་དེ།
སེམས་དང་།
ཡིད་དང་།
རྣམ་པར་ཤེས་པ་དང་།
ཕུང་པོ་དང་།
ཁམས་དང་།
སྐྱེ་མཆེད་ཐམས་ཅད་ལ་ཆུ་ཟླ་དང་།
མིག་ཡོར་དང་།
སྨིག་རྒྱུ་ལྟ་བུ་དང་།
གློག་ལྟ་བུ་དང་།
བདག་པོ་མེད་པ་དང་།
ཐམས་ཅད་སྐད་ཅིག་མ་འཇིག་པ་དང་ལྡན་པར་རྟོགས་ཏེ།
དེ་དེ་ལྟར་དགའ་བ་དང་།
བདེ་བ་རབ་ཏུ་གཏོང་བར་བྱེད་དེ།
དེས་དེར་བསམ་གཏན་གསུམ་པ་ཡང་ཐོབ་པ་ཡིན་ནོ།། 
གང་དུ་ཆོས་དེ་དག་འཕེལ་བཞིན་དུ་འགོག་པ་ཡིད་ལ་བྱེད་པའི་སེམས་ཀྱིས་བསམ་གཏན་བཞི་པ་རྫོགས་པར་བྱས་ཏེ་གནས་པ་དེ་ལ་མཚན་མ་འདི་དག་འབྱུང་སྟེ།
དེས་མིག་གཉིས་ཀ་བཙུམས་ཀྱང་ཉི་མའི་སྣང་བ་ཆེན་པོ་ལྟ་བུར་སྣང་བ་དག་ཡང་དག་པར་ལྟ་བར་བྱེད་པ་ན།
དེ་འདི་སྙམ་དུ་མཚན་མའི་སྟོབས་སྣང་བའི་རྐྱེན་ལས་སེམས་ཅན་ཐམས་ཅད་ཀྱི་ཕུང་པོ་དང་།
ཁམས་དང་།
སྐྱེ་མཆེད་དང་།
ཉོན་མོངས་པ་དང་།
ཉེ་བའི་ཉོན་མོངས་པ་རྣམ་པར་འཕེལ་ཞིང་འབར་བས་བདག་གིས་ཅི་ནས་ཀྱང་།
ཡིད་ལ་བྱེད་པའི་སེམས་ཀྱི་དམིགས་པའི་སྣང་བ་དག་དོར་བར་བྱའོ་སྙམ་དུ་སེམས་སོ།། 
དེ་དེར་དེའི་ཚོར་བ་དང་།
འདུ་ཤེས་དང་།
སེམས་པ་དང་།
རེག་པ་གང་ཡིན་པ་ཡིད་ལ་བྱེད་པ་ཀུན་འབྱུང་བ་དག་སྐྱེ་ཞིང་འཇིག་པ་དང་།
འགོག་པའི་ཚུལ་གྱིས་རབ་ཏུ་ཞི་བར་བྱེད་ལ།
འགོག་པའི་གྲོང་ཁྱེར་ཤིན་ཏུ་ཡོངས་སུ་དག་པར་འཇུག་པར་ཡང་བྱེད་དོ།། 
དེ་ལུས་དང་།
ངག་དང་།
ཡིད་ལ་བྱེད་པ་ཤིན་ཏུ་སྦྱངས་པ་ལ་གནས་སོ།། 
ཡང་དེ་ལས་ཀྱང་ལྡང་ངོ།། 
ཡང་ན་དབུགས་རྔུབ་པ་དང་།
དབུགས་འབྱུང་བའི་མཚན་མ་དག་འཛིན་པར་བྱེད་ལ།
རེག་པ་ཡིད་ལ་བྱེད་པས་མཚན་མ་ལ་ཉེ་བར་རྟོག་པར་ཡང་བྱེད་དོ།། 
ཡང་སྟོང་པ་ཉིད་ཀྱི་ཏིང་ངེ་འཛིན་ལ་འཇུག་པར་ཡང་བྱེད་ལ།
ཡང་ན་དབུགས་རྔུབ་པ་དང་།
དབུགས་འབྱུང་བའི་སྐྱེ་བ་དང་།
འཇིག་པའི་མཚན་མའི་དམིགས་པ་དག་ཡང་དག་པར་ལྟ་བར་ཡང་བྱེད་དོ།། 
སྨོན་པའི་ཏིང་ངེ་འཛིན་དེ་ལ་ཡང་གནས་ལ་ཡང་ན་དབུགས་རྔུབ་པ་དང་།
དབུགས་འབྱུང་བའི་ཞི་བ་དང་།
འགོག་པ་ལ་ཡང་དག་པར་ལྟ་བར་ཡང་བྱེད་དོ།། 
མཚན་མ་མེད་པའི་ཏིང་ངེ་འཛིན་ལ་གནས་པ་དེ་བཞིན་དུ་དྲན་པ་ཉེ་བར་གཞག་པ་བཞི་བསྒོམ་པ་ཡང་ཡོངས་སུ་རྫོགས་པར་འགྱུར་རོ།། 
དེ་ལ་རྣམ་པར་ཐར་པ་གསུམ་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བར་མི་སྨོད་ཅིང་འཇིག་པའི་ཚུལ་གྱིས་དམིགས་པས་ཉེ་བར་རྟོག་པར་ཡང་བྱེད་དོ།། 
དེ་ལ་ཡང་དག་པའི་སྤོང་བ་བཞི་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བའི་སྐྱེ་བ་དང་།
ནུབ་པའི་མཚན་མ་ལ་ཉེ་བར་རྟོགས་པར་ཡང་བྱེད་དོ།། 
དེ་རྫུ་འཕྲུལ་གྱི་རྐང་པ་བཞི་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བའི་མཚན་མ་ལ་དམིགས་པས་ཉི་ཟེར་གྱི་རྡུལ་དང་འདྲ་བར་ཕྱེ་མར་རླགས་པ་བཞིན་དུ་རང་གི་ལུས་ལ་ཉེ་བར་རྟོག་པར་ཡང་བྱེད་དོ།། 
དེ་དབང་པོ་ལྔ་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བ་སྐྱེ་བ་དང་།
ནུབ་པའི་ཚུལ་གྱིས་འདུ་བྱེད་གསུམ་ལ་ཉེ་བར་རྟོག་པར་ཡང་བྱེད་དོ།། 
དེ་སྟོབས་ལྔ་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བའི་ཚོར་བའི་མཚན་མ་གསལ་བའི་ཚུལ་གྱིས་ཕུང་པོ་དག་ལ་ཞི་བ་དང་ཉེ་བར་ཞི་བར་རྟོག་པར་ཡང་བྱེད་དོ།། 
དེ་བཞིན་དུ་བྱང་ཆུབ་ཀྱི་ཡན་ལག་བདུན་བསྒོམ་པ་ཡོངས་སུ་རྫོགས་པར་ཡང་འགྱུར་ལ།
ཡང་ན་དབུགས་རྔུབ་པ་དང་།
དབུགས་འབྱུང་བའི་རླུང་གི་རྣལ་འབྱོར་ཡིད་ལ་བྱེད་པས་སའི་ཁམས་གཟུགས་སུ་སྣང་བ་ཐམས་ཅད་རྡུལ་དུ་རླགས་ཏེ་གཏོར་ནས་མཚན་མ་མེད་པ།
ལུས་པ་མེད་པ།
བརྗོད་དུ་མེད་པ།
མཚན་ཉིད་མེད་པ།
རྣམ་པར་རིག་པ་མེད་པ།
འདུ་བྱེད་གསུམ་ཞི་བ།
ཉེ་བར་ཞི་བ།
འགགས་པ།
དམིགས་པ་མེད་པའི་ཏིང་ངེ་འཛིན་དག་རབ་ཏུ་ཐོབ་བོ།། 
བསམ་གཏན་ལ་རྣམ་པར་རྩེ་བའི་ཏིང་ངེ་འཛིན་དེ་ལྟ་བུ་དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ཐུན་མོང་བ་ཡིན་ལ།
བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ནི་ཉན་ཐོས་དང་།
རང་སངས་རྒྱས་ཐམས་ཅད་ཀྱི་ཡང་ཐུན་མོང་ཡིན་ནོ།། 
གང་དག་ཁ་ཅིག་དེ་ལ་གནས་ན་རྒྱུན་དུ་ཞུགས་པའི་འབྲས་བུ་ལ་གནས་པ་ཡིན་ནོ།། 
བརྩོན་འགྲུས་ཞན་པ་ཁ་ཅིག་ནི་ཉན་ཐོས་ཀྱི་ཆོས་རྣམས་ལ་འཕེལ་ལོ།། 
ཁ་ཅིག་ནི་དགྲ་བཅོམ་པའི་འབྲས་བུ་ལ་གནས་པའི་བར་དུའོ།། 
གང་དག་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ།
འབད་པ་བརྟན་པ།
སེམས་ཅན་ཐམས་ཅད་ལ་ལྟ་ལ།
བསོད་ནམས་དང་།
ཡེ་ཤེས་ཀྱི་ཚོགས་དཔག་ཏུ་མེད་པ་གོམས་པར་བྱས་ཏེ།
བསམ་གཏན་ཡོངས་སུ་སྦྱོང་བས་རྣམ་པར་རྩེ་བའི་ཏིང་ངེ་འཛིན་གྱི་རྣལ་འབྱོར་དེ་ལྟ་བུ་དེ་ལ་གནས་ནས་རྣམ་པར་ལྡོག་པར་ཡང་མི་བྱེད་ལ།
ཉན་ཐོས་ཀྱི་ངེས་པ་ལ་འཇུག་པར་ཡང་མི་བྱེད་དོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གོ་ཆ་ཆེན་པོ་བགོས་ནས་བསམ་གཏན་གྱི་ཕ་རོལ་ཏུ་ཕྱིན་པ་དང་།
སོ་སོ་ཡང་དག་པར་རིག་པ་ལ་སྦྱོར་བ་ཡོངས་སུ་སྦྱོང་བ་ལ་གནས་པ་ནས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དང་།
དེའི་ཕ་རོལ་ཏུ་ཕྱིན་པ་དྲུག་པོ་ཡོངས་སུ་རྫོགས་པར་འགྱུར་བའི་བར་དུའོ།། 
དཔལ་ཆོ་ག་ཤེས་ཡུལ་འཁོར་དེ་ན་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་དང་།
ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་དང་།
རང་སངས་རྒྱས་ཀྱི་ཐེག་པ་ལ་ཡང་དག་པར་ཞུགས་པ་དང་།
ཐེག་པ་ཆེན་པོ་ལ་ཡང་དག་པར་ཞུགས་པའི་རིགས་ཀྱི་བུ་དང་རིགས་ཀྱི་བུ་མོ་དག་བསམ་གཏན་ཡོངས་སུ་སྦྱོང་བས་རྣམ་པར་རྩེ་བ་ཡིད་ལ་བྱེད་པ་དེ་ལྟ་བུ་དག་གིས་གནས་པ་ནས་ཡུལ་འཁོར་དེ་ལྷའི་དབང་པོ་ཐམས་ཅད་ཀྱིས་ལེགས་པར་བསྲུངས་པར་འགྱུར་རོ།། 
ཡུལ་འཁོར་དེ་ཀླུའི་དབང་པོ་དང་།
གནོད་སྦྱིན་གྱི་དབང་པོ་དང་།
ལྷ་མ་ཡིན་གྱི་དབང་པོ་དང་།
ནམ་མཁའ་ལྡིང་གི་དབང་པོ་དང་།
མི་འམ་ཅིའི་དབང་པོ་དང་།
ལྟོ་འཕྱེ་ཆེན་པོའི་དབང་པོ་དང་།
ཡི་དགས་ཀྱི་དབང་པོ་དང་།
ཤ་ཟའི་དབང་པོ་ཐམས་ཅད་ཀྱིས་ལེགས་པར་བསྲུངས་པར་འགྱུར་རོ།། 
དེ་ན་ཏིང་ངེ་འཛིན་དེ་ལྟ་བུ་དང་ལྡན་པའི་སྦྱིན་གནས་དག་འཁོད་པའི་བར་དུའོ།། 
ཡུལ་འཁོར་དེའི་རྒྱལ་པོ་ཡང་ཡིད་དང་འཐད་པའི་ཆོས་བཅུ་ཐོབ་པར་འགྱུར་ཏེ།
བཅུ་གང་ཞེ་ན།
ནད་མེད་པ་དང་།
ནད་ཐམས་ཅད་རབ་ཏུ་ཞི་བ་དང་།
ཚེ་རིང་བ་དང་།
གཟུགས་བཟང་བ་དང་།
མདོག་བཟང་པོ་དང་ལྡན་པ་དང་།
ཡན་ལག་དང་ཉིང་ལག་སྡུག་པ་དང་།
འཁོར་སྐྱེ་བོ་བཟང་བ་དང་།
ལས་ཀྱི་མཐའ་ལེགས་པར་སྤྱད་པ་སྤྱོད་པ་དང་།
བྱམས་པ་དང་།
སྙིང་རྗེ་ལ་སྦྱོར་བ་དང་།
སྙན་པར་གྲགས་པ་དག་སྟེ།
ཏིང་ངེ་འཛིན་དེ་ལྟ་བུ་དག་དང་ལྡན་པའི་སྦྱིན་གནས་སྣོད་དུ་གྱུར་པ།
མཐོ་རིས་སུ་འགྲོ་བའི་ཡུལ་འཁོར་དེ་ནི་ཡོན་ཏན་དང་།
ཕན་ཡོན་ཆེན་པོ་བཅུ་པོ་དེ་དག་གིས་རྒྱས་པར་འགྱུར་རོ།། 
རང་གི་དཔུང་དང་།
གཞན་གྱི་དཔུང་དང་།
ཆོམ་རྐུན་དང་།
མི་རྒོད་དང་།
རི་དགས་དང་།
སྟག་དང་།
སྦྲང་མ་དང་།
ཤ་སྦྲང་དང་།
ཕྱེ་མ་ལེབ་དང་།
ཆར་ཆེས་པ་དང་།
ཐན་ཆེས་པ་དང་།
དུས་མ་ཡིན་པའི་རླུང་དང་།
ལྷགས་པ་དང་།
ཉི་མས་གདུངས་པ་དང་།
ཚ་བའི་རེག་པ་དག་གིས་གནོད་པར་མི་འགྱུར་རོ།། 
ཡུལ་འཁོར་དེ་ས་གཞི་མཉམ་སྟེ།
དགོན་པ་དང་གཅོང་རོང་མེད་དོ།། 
ཚ་བ་དང་ཁ་བ་མེད་དོ།། 
དེ་ན་ས་བོན་སྣ་ཚོགས་དག་འཕེལ་ལོ།། 
འབྲུ་དང་།
སྨན་དང་།
རྩྭ་དང་།
ཤིང་དང་།
ཤིང་ལྗོན་པ་དང་།
ཆུ་དག་ཕུན་སུམ་ཚོགས་ཤིང་ཆུད་མི་ཟ་བར་འབྱུང་ངོ།། 
དེ་ན་མེ་ཏོག་དང་།
སྨན་དང་།
འབྲུ་དང་།
རོ་རྣམས་ཆུད་མི་ཟ་བར་ཕུན་སུམ་ཚོགས་པར་འགྱུར་རོ།། 
ཡུལ་འཁོར་དེར་ཡིད་དུ་མི་འོང་བའི་སྒྲ་དང་།
ཕྱི་དགྲ་དང་།
ནང་འཁྲུག་གི་དཔུང་དག་དང་།
ལོ་ཉེས་དང་།
ནད་དང་།
དུས་མ་ཡིན་པའི་ནད་དང་།
འཆི་བ་དག་མི་འབྱུང་ངོ།། 
དེ་ན་སེམས་ཅན་རྣམས་ཚེ་རིང་ཞིང་ཁ་དོག་དང་ལྡན་ནོ།། 
བདེ་བ་མང་ཞིང་སེམས་ལ་རྙོག་མ་མེད་དོ།། 
རྩེ་དགའ་དང་མཚུངས་པར་ལྡན་ཞིང་ཆོས་སྤྱོད་ལ་མཐོ་རིས་དག་ལ་གཞོལ་ལོ།། 
ཡུལ་འཁོར་དེ་ན་སྦྱིན་གནས་སྣོད་དུ་གྱུར་པ་དག་རྣལ་འབྱོར་ཡིད་ལ་བྱེད་པ་དང་འཐུན་པར་མངོན་པར་དགའ་བ་དང་བཅས་པས་གནས་སོ།། 
དེ་ན་བཟའ་བཏུང་གི་ལོངས་སྤྱོད་མ་ཚང་བ་མེད་དོ།། 
འབྱུང་བ་ཆེན་པོ་ཡིད་དུ་འོང་བ་དག་གིས་བརྟན་ཏོ།། 
དབང་པོ་དང་ཁམས་དག་རྒྱས་ཤིང་མི་འཐུན་པ་མེད་དོ།། 
ཡུལ་འཁོར་དེ་ན་མི་རྣམས་དཔའ་ཞིང་དྲན་པ་དང་ལྡན་ལ།
བྱམས་པ་དང་།
སྙིང་རྗེ་དང་ལྡན་ཞིང་མཐོ་རིས་དག་ལ་གཞོལ་ལོ།། 
དཔལ་ཆོ་ག་ཤེས་ཡུལ་འཁོར་དེ་ཆོས་བཅུ་པོ་དེ་དག་གིས་ལེགས་པར་བརྒྱན་པ་ཡིན་ནོ།། 
དཔལ་ཆོ་ག་ཤེས་བྱང་ཆུབ་སེམས་དཔའ་རྣམས་ཀྱི་ལས་ཀྱི་སྒྲིབ་པ་ནི་འདི་ཡིན་ཏེ།
ཐེག་པ་ཆེན་པོ་གཏོང་བ་དང་།
སླུ་ཞིང་ཉན་ཐོས་ཀྱི་ས་ལ་འཇོག་པར་བྱེད་པའོ།། 
སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་ཉན་ཐོས་ཀྱི་བསམ་གཏན་དང་།
ཏིང་ངེ་འཛིན་གྱིས་རྣམ་པར་རྩེ་བའི་ཕ་རོལ་ཏུ་ཕྱིན་པ་ནི་དེ་ལྟ་བུ་ཡིན་ནོ།། 
ཉན་ཐོས་གང་དག་གི་བསམ་གཏན་གྱི་ཡན་ལག་ཡོངས་སུ་རྫོགས་པར་མི་ཤེས་པ་དེ་དག་ནི་ཁམས་གསུམ་གྱི་བཙོན་རའི་གནས་ཀྱི་ཡན་ལག་ལྔ་མ་སྤངས་ཤིང་ཡན་ལག་ལྔ་དང་ལྡན་པ་ཡིན་ནོ།། 
གང་དག་ཁམས་གསུམ་ལས་ཡང་དག་པར་འདས་པ།
མི་སློབ་པའི་ས་ལ་རབ་ཏུ་གནས་པ།
རྣམ་པར་ཐར་པ་བརྒྱད་ལ་བསམ་གཏན་པས་རྣམ་པར་རྩེ་བ།
མངོན་པར་ཤེས་པ་ཕ་རོལ་ཏུ་ཕྱིན་པ་ཐོབ་པ།
བསྐལ་པས་ངེས་པར་འབྱུང་བ།
སངས་རྒྱས་བཅོམ་ལྡན་འདས་ཐམས་ཅད་ཀྱི་ཞལ་ནས་སྐྱེས་པ།
ཆོས་དང་ལྡན་ཞིང་ཆོས་ཀྱི་སྤྲུལ་པ་དེ་དག་གིས་ནི་སངས་རྒྱས་བཅོམ་ལྡན་འདས་དག་ལ་མཆོད་པ་དང་།
བཀུར་སྟི་བྱ་བ་དང་།
ཆོས་མཉན་པའི་ཕྱིར་སངས་རྒྱས་ཀྱི་ཞིང་གཞན་དག་ཏུ་འགྲོ་བར་ཡང་མི་ནུས་ལ་སེམས་ཅན་གཞན་དག་དང་།
གང་ཟག་གཞན་དག་གི་ལམ་གསུམ་པོ་དག་ཀྱང་བསྐམ་པར་མི་ནུས་སོ།། 
གང་ན་ཉན་ཐོས་བསམ་གཏན་གྱིས་རྣམ་པར་རྩེ་བ་མངོན་པར་ཤེས་པ་དག་ནི་དེ་ལྟ་བུ་ཡིན་ལ།
ཡུལ་འཁོར་དེའི་ཡོན་ཏན་དང་ཕན་ཡོན་ནི་དེ་ལྟ་བུ་ཡིན་ཏེ།
སྔར་ཇི་སྐད་གསུངས་པ་ལྟ་བུའོ།། 
འདུས་པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས།
ཉན་ཐོས་མཚོན་པ་སྟེ་དང་པོ་རྫོགས་སོ།།།། 
དཔལ་ཆོ་ག་ཤེས་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་།
ཉན་ཐོས་དང་།
རང་རྒྱལ་ཐམས་ཅད་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་སྦྱོང་བ་ཐུན་མོང་དུ་གཞག་པ་དང་།
གང་གིས་བྱང་ཆུབ་སེམས་དཔའ་སེམས་དཔའ་ཆེན་པོ་དག་ཕ་རོལ་ཏུ་ཕྱིན་པ་ལྷག་མ་ལྔ་པོ་འདི་དག་ཡོངས་སུ་རྫོགས་པར་བྱེད་ཅེ་ན།
དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་དབུགས་རྔུབ་པ་དང་།
དབུགས་འབྱུང་བ་ཐམས་ཅད་དུ་ཉེ་བར་ལེན་པའི་ཕུང་པོ་ལྔ་པོ་དག་གི་སྐྱེ་བ་དང་འཇིག་པ་ལ་རྟོག་པར་བྱེད་དེ།
དེས་ན་སྲེད་པ་དང་།
ཆགས་པ་དག་སྐེམས་པར་ཡང་བྱེད་ལ་ངེས་པ་ལ་འཇུག་པར་ཡང་མི་བྱེད་དོ།། 
རྫུ་འཕྲུལ་གྱི་རྐང་པ་བཞིས་རྣམ་པར་རྩེ་བ་མངོན་པར་ཤེས་པ་ཡང་ཡིན་ནོ།། 
སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་།
བཀུར་སྟི་བྱ་བ་དང་།
དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་ཡང་ཡིན་ནོ།། 
སེམས་ཅན་རྣམས་ཀྱི་ལམ་གསུམ་པོ།
ལས་ཀྱི་ལམ་དང་།
ཉོན་མོངས་པའི་ལམ་དང་།
སྡུག་བསྔལ་གྱི་ལམ་དག་སྐེམས་པར་ཡང་བྱེད་དོ།། 
འདོད་པའི་ཁམས་ལས་ཡང་དག་པར་འདའ་བར་ཡང་བྱེད་ལ།
འདོད་པའི་ཁམས་དག་གཏོང་བར་ཡང་མི་བྱེད་དོ།། 
སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་འགྲོ་བ་སྣ་ཚོགས་ཀྱི་སྐྱེ་བའི་ས་དག་སྟོན་པར་ཡང་བྱེད་ལ།
མངལ་གྱི་ཉེས་པས་གོས་པར་ཡང་མི་བྱེད་དོ།། 
སེམས་ཅན་རྣམས་ཀྱི་ཉོན་མོངས་པའི་དྲ་བ་གཅོད་པར་ཡང་བྱེད་ལ།
སེམས་ཅན་རྣམས་དམིགས་པར་ཡང་མི་བྱེད་དོ།། 
དཔལ་ཆོ་ག་ཤེས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དག་དབུགས་རྔུབ་པ་དང་།
དབུགས་འབྱུང་བ་ཕན་ཚུན་མི་འདྲ་བ་ལ་ཇི་ལྟ་བ་བཞིན་རྟོག་པར་ཡང་བྱེད་ལ།
འཕྲལ་འཕྲལ་དུ་དེ་ཤེས་པར་ཡང་མི་བྱེད་དོ།། 
དབུགས་རྔུབ་པ་དང་།
དབུགས་འབྱུང་བའི་གཟུགས་ཉེ་བར་ལེན་པའི་ཕུང་པོ་དང་།
དེ་བཞིན་དུ་ཚོར་བ་དང་།
འདུ་ཤེས་དང་།
འདུ་བྱེད་རྣམས་དང་།
དེ་བཞིན་དུ་དབུགས་རྔུབ་པ་དང་།
དབུགས་འབྱུང་བའི་རྣམ་པར་ཤེས་པ་ཉེ་བར་ལེན་པའི་ཕུང་པོ་དག་ལ་ཇི་ལྟ་བ་བཞིན་དུ་ཡང་རབ་ཏུ་ཤེས་ཤིང་དབུགས་རྔུབ་པ་ཡང་གཞན་ལ།
དབུགས་འབྱུང་བ་ཡང་གཞན་ནོ།། 
དབུགས་རྔུབ་པ་སོ་སོ་ཡང་དག་པར་རིག་པ་ཡང་གཞན་ལ།
དབུགས་འབྱུང་བ་སོ་སོ་ཡང་དག་པར་རིག་པ་ཡང་གཞན་ནོ།། 
དབུགས་རྔུབ་པའི་ཚོར་བ་དང་།
འདུ་ཤེས་དང་།
སེམས་པ་ཡིད་ལ་བྱེད་པ་ཡང་གཞན་ལ་དབུགས་འབྱུང་བའི་ཚོར་བ་དང་།
འདུ་ཤེས་དང་།
སེམས་པ་ཡིད་ལ་བྱེད་པ་ཡང་གཞན་ནོ།། 
དབུགས་རྔུབ་པའི་སེམས་པ་ཡང་གཞན་ལ།
དབུགས་འབྱུང་བ་ཡང་གཞན་ནོ།། 
གང་གི་ཚེ་དབུགས་རྔུབ་པ་སོ་སོ་ཡང་དག་པར་རིག་པ་དེའི་ཚེ་དབུགས་འབྱུང་བ་སོ་སོ་ཡང་དག་པར་རིག་པ་མ་ཡིན་ནོ།། 
གང་གི་ཚེ་དབུགས་འབྱུང་བ་སོ་སོ་ཡང་དག་པར་རིག་པ་དེའི་ཚེ་དབུགས་རྔུབ་པ་སོ་སོ་ཡང་དག་པར་རིག་པ་མ་ཡིན་ནོ།། 
འཁོར་བའི་འཁོར་ལོ་དུམ་བུ་གསུམ་པར་ཚོར་བ་དང་།
འདུ་ཤེས་དང་།
སེམས་པ་ཡིད་ལ་བྱེད་པ་ཡང་དེ་ལྟ་བུ་ཡིན་ཏེ།
འཇུག་པའི་རྒྱུས་ན།
བར་ཆད་མེད་པར།
སྐྱེ་བའི་རྒྱ་མཚོར་བདས་ཤིང་ཐར་བར་ཡང་མི་བྱེད་དོ།། 
ཡང་དང་ཡང་སྐྱེ་བར་བྱེད་དོ།། 
རྒ་བར་བྱེད་དོ།། 
འཆི་བར་བྱེད་དོ།། 
ཡང་སྐྱེ་བར་ཡང་བྱེད་དོ།། 
ཆོས་གང་འདི་དག་མངོན་པར་རྫོགས་པར་སངས་རྒྱས་པ་དེས་ན་རྒ་ཤི་ལས་ངེས་པར་འབྱུང་བ་དག་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ།། 
དེ་དག་དབུགས་རྔུབ་པ་དང་།
དབུགས་འབྱུང་བ་ཡང་དག་པ་ཇི་ལྟ་བ་བཞིན་ཉེ་བར་རྟོག་པར་མི་བྱེད་དོ།། 
འདི་ལྟར་སྲིད་པའི་རྒྱ་མཚོའི་སྒོ་དག་གི་དབུགས་རྔུབ་པ་དང་།
དབུགས་འབྱུང་བ་འཇུག་པ་དང་།
ངེས་པར་འབྱུང་བར་ཡང་བྱེད་དོ།། 
དེ་བཞིན་དུ་བ་སྤུའི་ཁུང་བུའི་སྒོ་འབུམ་ཕྲག་ཁྲག་ཁྲིག་དགུ་བཅུ་རྩ་དགུ་སྙེད་ཐམས་ཅད་ཀྱི་དབུགས་རྔུབ་པ་དང་།
དབུགས་འབྱུང་བ་འཇུག་པ་དང་།
ངེས་པར་འབྱུང་བར་བྱེད་ཀྱང་བ་སྤུའི་ཁུང་བུའི་སྒོ་འབུམ་ཕྲག་ཁྲག་ཁྲིག་དགུ་བཅུ་རྩ་དགུ་དེ་དག་ཉམས་པར་ཡང་མི་མངོན་ནོ།། 
རྒྱས་པར་ཡང་མི་མངོན་ནོ།། 
སྔོན་གྱི་མཐའ་དང་།
ཕྱི་མའི་མཐའ་དང་།
ཐོག་མ་དང་།
བར་མ་དང་།
ཐ་མ་ཡང་མི་མངོན་ནོ།། 
འཇུག་པ་དང་འབྱུང་བ་ཡང་མི་མངོན་ནོ།། 
དེ་འདི་སྙམ་དུ་བདག་གིས་ཅི་ནས་ཀྱང་བ་སྤུའི་ཁུང་བུ་ཐམས་ཅད་ཀྱི་དབུགས་རྔུབ་པ་དང་།
དབུགས་འབྱུང་བ་དེ་ལ་སྐྱེ་བ་དང་།
འཇིག་པའི་ཚུལ་གྱིས་སྐྱེ་འཇིག་གི་མཚན་ཉིད་ལ་བརྩོན་པ་དང་ལྡན་པར་གནས་པར་བྱའོ་སྙམ་དུ་སེམས་ཏེ།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྨའི་སྒོ་དགུའི་དབུགས་རྔུབ་པ་དང་།
དབུགས་འབྱུང་བའི་སྐྱེ་བ་དང་།
འཇིག་པ་ལ་སྦྱོར་ཞིང་སོ་སོར་རྟོག་པར་བྱེད་དོ།། 
དེ་བཞིན་དུ་བ་སྤུའི་ཁུང་བུའི་སྒོ་འབུམ་ཕྲག་ཁྲག་ཁྲིག་དགུ་བཅུ་རྩ་དགུ་སྙེད་རེ་རེའི་བ་སྤུའི་ཁུང་བུའི་དབུགས་རྔུབ་པ་དང་།
དབུགས་འབྱུང་བའི་སྐྱེ་བ་དང་།
འཇིག་པའི་མཚན་ཉིད་ལ་བརྩོན་པ་དང་ལྡན་པར་གནས་པར་བྱེད་དོ།། 
ཡང་ན་དེ་བ་སྤུའི་ཁུང་བུའི་སྒོ་སྐྲའི་ཉག་མ་ཙམ་དུ་ཆུང་བར་རྟོག་ན་ཡང་དེར་དབུགས་རྔུབ་པ་དང་།
དབུགས་འབྱུང་བ་རྒྱུ་བ་དེ་དག་ལ་ཆུང་བར་ཡང་མཐོང་ངོ།། 
ཡང་ན་ཆེ་བར་རྟོག་ན་ཡང་ཡུངས་འབྲུ་ཆེན་པོ་ཙམ་དུ་ཡང་དག་པར་རྗེས་སུ་མཐོང་ངོ།། 
ཡང་ན་སྐྱུ་རུ་ར་ཙམ་དུ་རྟོག་ན་ཡང་སྐྱུ་རུ་ར་ཙམ་དུ་མཐོང་ངོ།། 
ཡང་ན་བ་སྤུའི་ཁུང་བུའི་ཁུང་བུ་རེ་རེ་ལ་བིལ་བའི་འབྲས་བུ་ཙམ་དུ་རྟོག་ན་ཡང་བིལ་བའི་འབྲས་བུ་ཙམ་དུ་མཐོང་ངོ།། 
ཡང་ན་དཔག་ཚད་སྟོང་ཙམ་དུ་རྟོག་ན་ཡང་དཔག་ཚད་སྟོང་ཙམ་དུ་མཐོང་ངོ།། 
ཡང་ན་གླིང་བཞི་པ་གཅིག་ཙམ་དུ་རྟོག་ན་ཡང་གླིང་བཞི་པ་གཅིག་ཙམ་དུ་མཐོང་ངོ།། 
ཡང་ན་བ་སྤུའི་ཁུང་བུ་རེ་རེ་ལ་རྒྱ་ཆེ་བར་རྟོག་ན་ཡང་རྒྱ་ཆེ་བར་ཡང་དག་པར་རྗེས་སུ་མཐོང་ངོ།། 
དེ་བཞིན་དུ་མིག་གི་ཚད་ལ་ཡང་སྦྱར་བར་བྱའོ།། 
གང་དུ་རྒ་ཤི་དང་འབྲེལ་བའི་སེམས་ཅན་དག་བར་ཆད་མེད་པར་འཁོར་བའི་ཆུ་བོར་བདས་པས་སྡུག་བསྔལ་རྣམ་པ་སྣ་ཚོགས་དག་ཉམས་སུ་མྱོང་བ་ན།
དེ་འདི་སྙམ་དུ་བདག་གིས་ཅི་ནས་ཀྱང་རྣམ་པ་ཐམས་ཅད་དུ་གཟུགས་ཀྱི་འདུ་ཤེས་དག་དོར་བར་བྱའོ་སྙམ་དུ་སེམས་ཏེ།
དེ་རླུང་གི་ཁམས་ལ་སེམས་ཉེ་བར་གཏོང་བར་བྱེད་དོ།། 
དེ་རྣམ་པ་ཐམས་ཅད་དུ་གཟུགས་ཀྱི་འདུ་ཤེས་དག་སྤོང་བས་དེས་བརྗོད་དུ་མེད་པའི་ཏིང་ངེ་འཛིན་རབ་ཏུ་ཐོབ་སྟེ།
དེ་ནི་ཉན་ཐོས་དང་།
རང་རྒྱལ་བ་ཐམས་ཅད་ཀྱི་ས་མ་ཡིན་ནོ།། 
དེ་ལ་སའི་ཁམས་མི་དམིགས་སོ།། 
ཆུའི་ཁམས་མི་དམིགས་སོ།། 
མེའི་ཁམས་མི་དམིགས་སོ།། 
རླུང་གི་ཁམས་མི་དམིགས་སོ།། 
ནམ་མཁའི་ཁམས་མི་དམིགས་སོ།། 
རྣམ་པར་ཤེས་པའི་ཁམས་མི་དམིགས་སོ།། 
ཕུང་པོ་དང་།
ཁམས་དང་།
སྐྱེ་མཆེད་རྣམས་རྒྱུ་བ་མི་དམིགས་སོ།། 
སྔོན་གྱི་མཐའ་མི་དམིགས་སོ།། 
ཕྱི་མའི་མཐའ་མི་དམིགས་སོ།། 
འཇིག་རྟེན་འདི་མི་དམིགས་སོ།། 
འཇིག་རྟེན་ཕ་རོལ་མི་དམིགས་སོ།། 
ལེགས་པར་སྤྱད་པ་དང་།
ཉེས་པར་སྤྱད་པའི་ལས་རྣམས་ཀྱི་འབྲས་བུ་རྣམ་པར་སྨིན་པ་མི་དམིགས་སོ།། 
སྐྱེ་བ་མི་དམིགས་སོ།། 
འཇིག་པ་མི་དམིགས་སོ།། 
ཀུན་ནས་ཉོན་མོངས་པ་མི་དམིགས་སོ།། 
རྣམ་པར་བྱང་བ་མི་དམིགས་སོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཞི་བ་ལ་གནས་པ་དེ་དག་གིས་གནས་སོ།། 
གལ་ཏེ་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་འདིས་བསྐལ་པ་ཚད་མེད་པར་བྱིན་གྱིས་རློབ་པར་འདོད་ན་ཡང་།
དེ་བཞིན་དུ་ཏིང་ངེ་འཛིན་གྱི་སྟོབས་ཀྱིས་བྱིན་གྱིས་རློབ་བོ།། 
དེ་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་འདིས་བསྐལ་པ་ཚད་མེད་པར་གནས་པར་འདོད་ན་ཡང་དེ་བཞིན་དུ་གནས་པར་བྱེད་དོ།། 
འདི་ལྟར་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དེ།
དཔེར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོ་བཞིན་ནོ།། 
དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་གྱི་ཕ་རོལ་ཏུ་ཕྱིན་པ་ལ་དབང་ཐོབ་པར་གྱུར་པ།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་གང་གི་ཚེ་ཏིང་ངེ་འཛིན་འདི་ལ་འཇུག་པར་འདོད་པ་དེའི་ཚེ།
དེས་དང་པོ་ཁོ་ནར་སེམས་ཅན་ཡོངས་སུ་སྨིན་པར་བྱ་བའི་ཕྱིར་བསོད་ནམས་དང་།
ཤེས་རབ་ཀྱི་སྟོབས་ཀྱིས་སྨོན་ལམ་འདི་ལྟ་བུར་འདེབས་པར་བྱེད་དེ།
འདི་ལྟར་བདག་ཡུན་ཇི་སྲིད་དུ་ཏིང་ངེ་འཛིན་ལས་མ་ལངས་པ་དེ་སྲིད་ཀྱི་བར་དུ་ཡུལ་འདི་ཉིད་དང་།
གླིང་བཞི་པ་འདི་ཉིད་ཅེས་བྱ་བ་ནས་སངས་རྒྱས་ཀྱི་ཞིང་འདི་ཉིད་ཀྱི་སེམས་ཅན་ཞེས་བྱ་བའི་བར་གྱི་སེམས་ཅན་རྣམས་ལོངས་སྤྱོད་དང་།
ཡོངས་སུ་སྤྱོད་པ་དང་།
ཡོ་བྱད་རྣམ་པ་སྣ་ཚོགས་དག་ཕུན་སུམ་ཚོགས་པར་གྱུར་ཅིག་འདི་ལྟ་སྟེ།
དེ་ན་སེམས་ཅན་རྣམས་ཀྱི་གནས་དང་།
ལུས་དང་།
ལུས་ཀྱི་དབྱིབས་མདོག་དང་།
ཡན་ལག་དང་།
ཉིང་ལག་དང་།
རྒྱན་དང་།
ལྷབ་ལྷུབ་དང་།
ཕྱང་ཕྲུལ་དང་།
ཕྲེང་བ་དང་།
མལ་ཆ་དང་།
གོས་དང་།
བཟའ་བ་དང་།
བཏུང་བ་དང་།
གཟུགས་དང་།
སྒྲ་དང་།
དྲི་དང་།
རོ་དང་།
རེག་པ་ཡིད་དུ་འོང་བ་ཅི་དང་ཅི་འདོད་པ་དང་།
ཇི་ལྟ་བུ་ཞིག་འདོད་པ་དང་།
ཇི་སྙེད་ཅིག་འདོད་པ་རྣམས་འབྱུང་བར་གྱུར་ཅིག་ཅེས་སྨོན་ལམ་བཏབ་ནས།
དེའི་རྗེས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཏིང་ངེ་འཛིན་དེ་ལ་འཇུག་པར་བྱེད་དོ།། 
ཏིང་ངེ་འཛིན་ལ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ཇི་སྲིད་དུ་སྙོམས་པར་ཞུགས་པ་དེ་སྲིད་ཀྱི་བར་དུ་དེ་ན་སེམས་ཅན་རྣམས་ཀྱི་ལོངས་སྤྱོད་དང་།
ཡོ་བྱད་དེ་ལྟ་བུ་དག་འབྱུང་བ་ནི་སྔར་ཇི་སྐད་གསུངས་པ་ཡིན་ནོ།། 
གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སྨོན་ལམ་འདི་ལྟ་བུར་འདེབས་པར་བྱེད་དེ།
འདི་ལྟར་བདག་ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་ཚད་བཟུང་སྟེ།
སེམས་ཅན་རྣམས་ཀྱི་ལུས་ཀྱི་ནད་རླུང་ལས་གྱུར་པ་དང་།
མཁྲིས་པ་ལས་གྱུར་པ་དང་།
བད་ཀན་ལས་གྱུར་པ་དང་།
འདུས་པ་ལས་གྱུར་པ་དང་།
དེ་བཞིན་དུ་སེམས་ཀྱི་ནད་འདོད་ཆགས་དང་།
ཞེ་སྡང་དང་།
གཏི་མུག་ལ་སོགས་པ་དག་རབ་ཏུ་ཞི་བར་གྱུར་ཅིག།
མི་དང་མི་མ་ཡིན་པའི་གནོད་པ་ལས་འབྱུང་བའི་ནད་དག་རབ་ཏུ་ཞི་བར་གྱུར་ཅིག།
དགེ་བ་བཅུའི་ལས་ཀྱི་ལམ་དག་ལ་གནས་པར་གྱུར་ཅིག་ཅེས་སྨོན་ལམ་བཏབ་ནས།
དེའི་རྗེས་ལ་ཏིང་ངེ་འཛིན་ལ་འཇུག་པར་བྱེད་དོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དེ་འདི་ལྟར་ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་ཚད་བཟུང་བའི་སེམས་ཅན་རྣམས་ཀྱི་ལུས་དང་།
སེམས་ཀྱི་སྡུག་བསྔལ་གྱི་ནད་དེ་ལྟ་བུ་དག་རབ་ཏུ་ཞི་བར་བྱེད་དོ།། 
གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ད་སྨོན་ལམ་འདི་ལྟ་བུར་འདེབས་པར་བྱེད་དེ།
བདག་ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པར་གནས་པ་དེ་སྲིད་ཀྱི་བར་དུ་སེམས་ཅན་དམྱལ་བ་རྣམས་དང་།
དུད་འགྲོ་རྣམས་དང་།
གཤིན་རྗེའི་འཇིག་རྟེན་པ་རྣམས་ཀྱི་སྡུག་བསྔལ་དང་།
བཀྲེས་པ་དང་།
སྐོམ་པ་དང་།
ཚ་བ་དང་།
གྲང་བ་དང་།
མི་སྡུག་པ་དང་ཕྲད་པ་དང་།
སྡུག་པ་དང་བྲལ་བ་དང་།
ངལ་བའི་སྡུག་བསྔལ་དང་།
ཚོལ་ཁྲོའི་སྡུག་བསྔལ་དག་རབ་ཏུ་ཞི་བར་གྱུར་ཅིག།
ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་བརྩོན་འགྲུས་དང་ལྡན་པར་གྱུར་ཅིག།
དགེ་བའི་ཆོས་ཐམས་ཅད་དང་བྲལ་བ་རྣམས་དགེ་བའི་ཆོས་ཐམས་ཅད་ལ་བརྩོན་པར་གྱུར་ཅིག།
ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་སེམས་ཅན་གཞན་དག་ལ་བྱམས་པའི་སེམས་དང་ལྡན་པ་དང་།
ཕན་པའི་སེམས་དང་ལྡན་པ་དང་།
མི་འཁྲུགས་པའི་སེམས་དང་ལྡན་པ་དང་།
ཁོན་མེད་པའི་སེམས་དང་ལྡན་པ་དང་།
རྙོག་པ་མེད་པའི་སེམས་དང་ལྡན་པ་དང་།
སྙིང་རྗེའི་སེམས་དང་ལྡན་པ་དང་།
སྙིང་བརྩེ་བའི་སེམས་དང་ལྡན་པ་དང་།
བསམ་གཏན་གྱི་སེམས་དང་ལྡན་པ་དང་།
སྙོམས་པར་འཇུག་པ་ལ་མཁས་པར་གནས་པའི་སེམས་དང་ལྡན་པ་དང་།
འཁྲུལ་པ་མེད་པའི་སེམས་དང་ལྡན་པར་གྱུར་ཅིག།
ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་ཀྱི་གཏི་མུག་གི་མུན་པ་དང་།
རྟག་པ་དང་ཆད་པར་ལྟ་བ་དག་རབ་ཏུ་ཞི་བར་གྱུར་ཅིག།
དུས་ཐམས་ཅད་དུ་ལྟ་བར་འཛིན་པ་རྣམས་རབ་ཏུ་ཞི་བར་གྱུར་ཅིག།
ཡུན་ཇི་སྲིད་དུ་ཏིང་ངེ་འཛིན་དེ་ལྟ་བུ་དང་ལྡན་པ་དེ་སྲིད་ཀྱི་བར་དུ་སེམས་ཅན་རྣམས་དཀོན་མཆོག་གསུམ་ལ་བློ་འཇུག་ཅིང་ཞེ་ས་དང་རི་མོ་བྱེད་པར་གྱུར་ཅིག།
ཕྱིན་ཅི་ལོག་བཞི་དང་བྲལ་ཞིང་བདེན་པ་བཞིའི་རྣམ་པ་ལ་གནས་པའི་སེམས་དང་ལྡན་པར་གྱུར་ཅིག།
འཕགས་པ་དོན་དམ་པའི་བདེན་པ་ལ་རྣམ་པར་གནས་པའི་སེམས་དང་ལྡན་པར་གྱུར་ཅིག།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་སེམས་ཅན་ཡོངས་སུ་སྨིན་པར་བྱ་བའི་ཕྱིར་གང་གི་ཚེ་ཏིང་ངེ་འཛིན་ལ་འཇུག་པར་འདོད་པ་དེའི་ཚེ།
འདི་ལྟར་ཤེས་རབ་དང་།
བསོད་ནམས་ཀྱི་སྟོབས་དང་།
ཐབས་ཀྱི་སྟོབས་ཀྱིས་འདི་ལྟ་བུར་བྱིན་གྱིས་རློབ་པར་བྱེད་དེ།
བདག་ཡུན་ཇི་སྲིད་དུ་ཏིང་ངེ་འཛིན་ལས་མ་ལངས་པ་དེ་སྲིད་ཀྱི་བར་དུ་ཡུལ་འདི་ཉིད་དང་།
གླིང་བཞི་པ་འདི་ཉིད་ཅེས་བྱ་བ་ནས་སངས་རྒྱས་ཀྱི་ཞིང་འདི་ཉིད་ཀྱི་སེམས་ཅན་ཞེས་བྱ་བའི་བར་དག་ཇི་ལྟར་ཚད་བཟུང་བ་རྣམས་ལ་འདི་ལྟར་བདེ་བར་སྦྱར་བར་བྱིན་གྱིས་རློབ་པར་བྱེད་དོ།། 
དེའི་རྗེས་ལ་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་དེ་ལྟ་བུ་ལ་འཇུག་པར་བྱེད་དོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་སྙོམས་པར་ཞུགས་མ་ཐག་པ་དེས་ཇི་ལྟར་སེམས་ཅན་རྣམས་ཚད་བཟུང་བ་དེ་བཞིན་དུ།
བྱང་ཆུབ་སེམས་དཔའ་ཏིང་ངེ་འཛིན་གྱི་སྟོབས་ཀྱིས་བདེ་བར་སྦྱར་བ་ཡོན་ཏན་སྣ་ཚོགས་དེ་ལྟ་བུ་དག་གིས་སེམས་ཅན་རྣམས་ཡོངས་སུ་སྨིན་པར་བྱེད་དེ།
བྱང་ཆུབ་སེམས་དཔའ་སེམས་དཔའ་ཆེན་པོ་དག་ཆོས་ཐམས་ཅད་སྟོང་པ་ཉིད་བརྗོད་དུ་མེད་པའི་ཏིང་ངེ་འཛིན་ལས་དེ་སྲིད་དུ་ལྡང་བར་མི་བྱེད་དོ།། 
དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་སྙོམས་པར་ཞུགས་པ་དེའི་ལུས་ལ་གནོད་པ་དང་འགྱུར་བ་མི་འབྱུང་ངོ།། 
བཀྲེས་པ་དང་སྐོམ་པའི་གནོད་པ་མི་འབྱུང་ངོ།། 
མེའི་གནོད་པ་མི་འབྱུང་ངོ།། 
བསྐལ་པའི་མེས་ཚིག་པར་མི་འགྱུར་བ་ནས་མེ་ཕལ་པས་ཚིག་པར་མི་འགྱུར་རོ།། 
ཆུས་ཁྱེར་བར་མི་འགྱུར་རོ།། 
ནད་ཀྱི་བསྐལ་པས་ཟད་པར་མི་འགྱུར་རོ།། 
མུ་གེའི་དགོན་པར་གྱུར་པའི་བསྐལ་པས་ཟད་པར་མི་འགྱུར་རོ།། 
བསམ་བཞིན་དུ་ཚེའི་འདུ་བྱེད་འདོར་བ་ལ་ལ་མ་གཏོགས་པར་ཚེའི་འདུ་བྱེད་དང་།
སྲོག་གི་དབང་པོ་ཡོངས་སུ་ཟད་པར་མི་འགྱུར་རོ།། 
ལུས་དང་།
སྲོག་ལ་མི་དང་།
མི་མ་ཡིན་པ་དང་།
རླུང་དང་།
ཉི་མས་གདུངས་པ་དག་གིས་གནོད་པར་མི་འགྱུར་ཏེ།
དེ་ལྟ་བུ་ནི་སྙོམས་པར་ཞུགས་པ་ཡིན་ནོ།། 
ཏིང་ངེ་འཛིན་དེ་ལས་ལངས་ནས་ཀྱང་འདོད་ན་སྐྲའི་རྩེ་མོ་གཅིག་གི་ནང་དུ་སངས་རྒྱས་ཀྱི་ཞིང་དཔག་ཏུ་མེད་པ་དག་གཞུག་པར་ནུས་སོ།། 
འདོད་ན་སངས་རྒྱས་བཅོམ་ལྡན་འདས་འཁོར་དང་བཅས་པ་ཐམས་ཅད་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་འཁོར་དང་བཅས་པ་ཐམས་ཅད་གཅིག་ཏུ་བསྡོམས་པ་མ་ལུས་པ་དག་སོར་མོ་གཅིག་གི་སེན་མོའི་ནང་དུ་བལྟ་བར་ཡང་ནུས་སོ།། 
འདོད་ན་སྐྲའི་རྩེ་མོ་གཅིག་གི་ནང་དུ་སེམས་ཅན་དཔག་ཏུ་མེད་པ་ཐམས་ཅད་གཞུག་པར་ཡང་ནུས་ལ།
དེ་ན་དེ་སེམས་ཅན་རེ་རེའི་རང་རང་གི་ཡུལ་དང་སྤྱོད་ཡུལ་དག་ཡངས་པར་ཡང་མཐོང་ངོ།། 
འདོད་ན་སངས་རྒྱས་ཀྱི་ཞིང་མཐའ་ཡས་མུ་མེད་པ་དག་གི་རླུང་གི་ཁམས་ཐམས་ཅད་སྐྲའི་རྩེ་མོ་གཅིག་གི་ནང་དུ་བཅུག་སྟེ་དེར་ནམ་མཁའི་གཏོས་ཡངས་པ་བཞིན་དུ་སྤྱོད་པར་བྱེད་ཀྱང་དེ་ཆེ་བར་ཡང་མི་མངོན་ནོ།། 
ཆུང་བར་ཡང་མི་མངོན་ནོ།། 
འདོད་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་སངས་རྒྱས་ཀྱི་ཞིང་ཐམས་ཅད་ཀྱི་ཆུའི་ཁམས་ཐམས་ཅད་མོན་སྲན་སྡེའུའི་འབྲུམ་བུ་གཅིག་གི་ནང་དུ་བཅུག་སྟེ།
དེར་ནམ་མཁའི་གཏོས་ཡངས་པ་བཞིན་དུ་སྤྱོད་པར་བྱེད་ཀྱང་དེ་ཆེ་བར་ཡང་མི་མངོན་ནོ།། 
ཆུང་བར་ཡང་མི་མངོན་ནོ།། 
བྱང་ཆུབ་སེམས་དཔའ་དེ་རང་གི་སྨོན་ལམ་གྱི་སྟོབས་མ་གཏོགས་པར་ཡང་དང་ཡང་མངལ་གྱི་གནས་སུ་སྐྱེ་བར་མི་འགྱུར་རོ།། 
ངན་འགྲོར་སྐྱེ་བར་མི་འགྱུར་རོ།། 
བུད་མེད་དུ་མི་འགྱུར་རོ།། 
སྐྱེ་བ་དམན་པ་འཐོབ་པར་མི་འགྱུར་རོ།། 
ཡན་ལག་ཉམས་པར་མི་འགྱུར་རོ།། 
ལུས་དང་།
ངག་དང་།
ཡིད་ཀྱི་སྤྱོད་པ་ལ་འཁྲུལ་པར་མི་འགྱུར་རོ།། 
སེམས་ཅན་ཡོངས་སུ་སྨིན་པར་བྱ་བའི་ཕྱིར་རང་གི་སྨོན་ལམ་གྱི་སྟོབས་མ་གཏོགས་པར་སངས་རྒྱས་ཀྱི་ཞིང་སྟོང་པ་དག་ཏུ་སྐྱེ་བར་མི་འགྱུར་རོ།། 
དེ་རྟག་པར་སངས་རྒྱས་བལྟ་བ་དང་།
ཆོས་མཉན་པ་དང་།
དགེ་འདུན་ལ་བཀུར་སྟི་བྱ་བ་དང་མི་འབྲལ་བ་ཡིན་ནོ།། 
དེ་ཤེས་རབ་དང་།
བསོད་ནམས་དང་།
ཏིང་ངེ་འཛིན་དང་།
ཐབས་མཁས་པ་དག་གིས་སེམས་ཅན་ཡོངས་སུ་སྨིན་པར་བྱེད་པ་ནས་ཡོངས་སུ་མྱ་ངན་ལས་འདས་པ་བླ་ན་མེད་པའི་བར་ལ་འཇིགས་པ་མེད་པ་དང་མ་བྲལ་བ་ཡིན་ནོ།། 
དཔལ་ཆོ་ག་ཤེས་བྱང་ཆུབ་སེམས་དཔའ་སེམས་དཔའ་ཆེན་པོས་གོ་ཆ་ཆེན་པོ་དེ་ལྟ་བུ་བགོས་ནས་བསམ་གཏན་དང་པོའི་ཕ་རོལ་ཏུ་ཕྱིན་པ་ཡོངས་སུ་སྦྱོང་ཞིང་སློབ་པ་ན་འདོད་པའི་ཁམས་ལས་ཡང་དག་པར་འདའ་བར་བྱེད་དོ།། 
དེ་བཞིན་དུ་བསམ་གཏན་གྱི་ཡན་ལག་རྣམས་ཀྱང་ཤེས་པར་བྱེད་དོ།། 
ཡན་ལག་ལྔ་དང་ལྡན་ཞིང་ཡན་ལག་ལྔ་རྣམ་པར་སྤངས་པ་ཡིན་ནོ།། 
དེ་བཞིན་དུ་རྫུ་འཕྲུལ་གྱི་རྐང་པ་བཞིས་རྩེ་བ་མངོན་པར་ཤེས་པ་ཡིན་ནོ།། 
སངས་རྒྱས་བཅོམ་ལྡན་འདས་དེ་དག་ཐམས་ཅད་ལ་མཆོད་པ་དང་།
བཀུར་སྟི་བྱ་བ་དང་།
དམ་པའི་ཆོས་མཉན་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གློག་ལྟ་བུའི་ཤུགས་ཀྱིས་འགྲོ་བ་ལ་མཁས་པ་ཡིན་ནོ།། 
གང་གིས་ན་སེམས་ཅན་ཐམས་ཅད་ཀྱི་ལམ་གསུམ་པོ་ལས་ཀྱི་ལམ་དང་།
ཉོན་མོངས་པའི་ལམ་དང་།
སྡུག་བསྔལ་གྱི་ལམ་དག་སྐེམས་པར་བྱེད་པ་ཡིན་ནོ།། 
བྱང་ཆུབ་སེམས་དཔའ་དེ་ལྟར་སྐེམས་པར་བྱེད་པའི་ཕྱིར་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ།། 
དེ་བཞིན་དུ་དེའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ།། 
ཡང་བཅོམ་ལྡན་འདས་ཀྱིས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བསྟན་པ་ན།
འཁོར་དེ་ན་སེམས་ཅན་ལྔ་ཁྲི་པོ་གང་དག་གིས་སྔོན་ཆོས་བཞི་པོ་འདི་དག་གོམས་པར་བྱས་པ་དེ་དག་གིས་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པ་དང་ལྡན་ནོ།། 
དེ་ན་སྲོག་ཆགས་བརྒྱད་ཁྲི་བཞི་སྟོང་དག་གིས་ནི་དཔའ་བར་འགྲོ་བའི་ཏིང་ངེ་འཛིན་རབ་ཏུ་ཐོབ་པར་གྱུར་ཏོ།། 
དེ་ན་སྲོག་ཆགས་ཁྲག་ཁྲིག་སྟོང་ཕྲག་དགུ་བཅུ་རྩ་དགུ་དག་གིས་ནི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་རབ་ཏུ་ཐོབ་པར་གྱུར་ཏོ།། 
དེ་ན་སེམས་ཅན་སྔོན་བྱང་ཆུབ་ཏུ་སེམས་མ་བསྐྱེད་པ་ཁྲག་ཁྲིག་འབུམ་ཕྲག་དཔག་ཏུ་མེད་པ་དག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ།། 
འདུས་པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས་བསམ་གཏན་མཚོན་པ་སྟེ་གཉིས་པ་རྫོགས་སོ།།།། 
དེ་ནས་དེ་ཉིད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོས་དཔལ་ལྷ་མོ་ཆེན་མོ་ལ་འདི་སྐད་ཅེས་སྨྲས་སོ།། 
དཔལ་ཆོ་ག་ཤེས་གླིང་ཆེན་པོ་བཞི་པ་འདི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱིས་ཡུན་རིང་པོར་ཤིན་ཏུ་མཆོད་པ་ཆེར་བྱ་བ་དང་།
རྗེས་སུ་བསྲུང་བར་བྱ་བ་དང་།
རྗེས་སུ་དྲན་པར་བྱ་བ་དང་།
ཕྱག་བྱ་བར་འོས་པ་དག་ཇི་ཙམ་པ་ནི་ད་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱི་འདུས་པ་ཆེན་པོ་དེ་ལྟ་བུ་དག་བསྡུས་པ་དང་།
བྱང་ཆུབ་ཀྱི་ལམ་མཐའ་དག་ལ་འཇུག་པ་དང་།
ཕྱིར་མི་ལྡོག་པའི་འཁོར་ལོའི་ཐབས་མཁས་པའི་ཕ་རོལ་དུ་འགྲོ་བ་དང་།
སངས་རྒྱས་སུ་དབང་བསྐུར་བའི་ས་རབ་ཏུ་བསྒྲགས་པ་དེ་ལྟ་བུ་དག་ལྟོས་ཤིག།
ཁྱོད་ཕྱིར་མི་ལྡོག་པའི་འཁོར་ལོ་ཡོངས་སུ་རྫོགས་པར་བྱས་ཏེ།
སྦྱིན་པའི་ཕ་རོལ་ཏུ་ཕྱིན་པ་དག་ལ་ཡང་དག་པར་མངོན་དུ་ཞེན་ནས་ཁྱོད་ཀྱིས་སྦྱིན་གནས་དེ་ལྟ་བུ་དག་ལ་བཟའ་བ་དང་།
བཏུང་བའི་ཡོ་བྱད་དག་འབྱོར་པར་བྱས་པ་ཡིན་ཏེ།
ཁྱོད་བརྩོན་པ་དེས་ན་མྱུར་དུ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་དམ།
རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ལ་གནས་པར་བྱེད་དམ།
དེ་ལ་དཔལ་ལྷ་མོ་ཆེན་མོས་འདི་སྐད་ཅེས་སྨྲས་སོ།། 
སྐྱེས་བུ་ཆེན་པོ་དམ་པས་ཇི་སྐད་སྨྲས་པ་དེ་ལྟར་ལགས་ཏེ།
སྔོན་བྱུང་བ་འདས་པའི་དུས་བསྐལ་པ་དཔག་ཏུ་མེད་པ་དག་འདས་པ་ན་གང་གི་ཚེ་བྱང་ཆུབ་སེམས་དཔའ་ཤཱཀྱ་ཐུབ་པ་དེ་བྱང་ཆུབ་སེམས་དཔའི་སྤྱད་པ་སྤྱོད་པ་ན།
འདི་ལྟར་བདག་དང་གཅིག་ལ་གཅིག་དམ་ཚིག་བཅས་པ་གང་གི་ཚེ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དེའི་ཚེ།
བདག་གླིང་ཆེན་པོ་བཞི་པ་དེར་དཔལ་ལྷ་མོ་ཆེན་མོའི་གོ་འཕང་ཐོབ་པར་ཤོག་ཤིག་པ་དང་།
དེ་ན་སེམས་ཅན་རྣམས་ལ་བཟའ་བ་དང་།
བཏུང་བའི་ཡོ་བྱད་ཐམས་ཅད་ཀྱིས་སྦྱིན་པ་བྱེད་པར་འགྱུར་བར་བགྱིས་ལགས་སོ།། 
རིགས་ཀྱི་བུ་ཁྱོད་བདག་ལས་གསོན་ཅིག་དང་།
སྔོན་བྱུང་བ་འདས་པའི་དུས་བསྐལ་པ་དཔག་ཏུ་མེད་པ་འདས་པ་གང་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབང་པོའི་ཏོག་གི་རྒྱལ་མཚན་རྒྱལ་པོ་ཞེས་བྱ་བ་ཞིག་བྱུང་བར་གྱུར་ཏོ།། 
སྐྱེ་དགུའི་ཚེ་ལོ་སྟོང་ཞེས་བྱ་བ་ནས་དེའི་ཚེ་དེའི་དུས་ན་དགེ་བསྙེན་སྐར་མ་དྲི་མེད་དཔལ་ཞེས་བྱ་བ་དུལ་བ།
གསལ་བ།
འཇིགས་པ་མེད་པ།
ཐོས་པ་མང་བ།
འཁོར་བཞི་པོ་དག་ལ་ཆོས་སྟོན་པ།
འཁོར་མང་བ།
འཁོར་ཕུན་སུམ་ཚོགས་པ་ཞིག་བྱུང་བར་གྱུར་ཏོ་ཞེས་བྱ་བའི་བར་དུ་སྟེ།
དེའི་བུ་ཐུ་བོ་དྲི་མེད་དཔལ་ཞེས་བྱ་བ་ཞིག་བྱུང་བ་དེས་རང་གི་ཕ་ལ་ཚིགས་སུ་བཅད་པས་སྨྲས་པ།
ཡབ་ཅིག་ཅི་སླད་རང་གི་ལུས་སྲོག་བཏང་ནས་ཀྱང་།། 
ཞུམ་པ་མེད་པའི་སེམས་ཀྱིས་བརྩོན་ཞིང་རྩོལ་བར་མཛད།། 
ཡབ་ཅིག་ཚེ་འདིས་མྱ་ངན་འདས་པར་མི་གཤེགས་པར།། 
སེམས་ཅན་རྣམས་ལ་མཆོག་ཏུ་སྲུང་མཛད་ཤིན་ཏུ་བརྩོན།། 
དེས་རང་གི་བུ་དྲི་མེད་དཔལ་ལ་ཚིགས་སུ་བཅད་པས་ལན་སྨྲས་པ།
སེམས་ཅན་འཁོར་བའི་སྡུག་བསྔལ་དག་གིས་རྨོངས་པ་དང་།། 
ལམ་ངན་ཞུགས་ཤིང་ཉོན་མོངས་པ་ཡི་མེ་འབར་བ།། 
རྟག་ཏུ་སྡུག་བསྔལ་དག་གིས་ཉོན་མོངས་ངས་མཐོང་ནས།། 
ཉོན་མོངས་པ་ཡི་མེ་དག་གསད་ཕྱིར་ང་བརྩོན་བྱེད།། 
ཤེས་རབ་རྣམ་པར་ཉམས་ཤིང་མཐའ་ལས་འདས་པ་དང་།། 
ལམ་ལས་རབ་ཏུ་ཉམས་ཤིང་ངན་སོང་འགྲོ་བ་དང་།། 
འཁོར་བ་ཤིན་ཏུ་བཟོད་རླག་ཆུ་བོར་ལྟུང་བ་རྣམས།། 
རབ་ཏུ་བསྒྲལ་བའི་ཕྱིར་ནི་ང་ཡང་སྤྱོད་པར་བྱེད།། 
སྦྱིན་དང་དུལ་དང་སྡོམ་པ་རྣམ་པར་སྤངས་པ་དང་།། 
ལྷ་དང་མི་ཡི་བདེ་ལས་རྟག་ཏུ་ཉམས་པ་དང་།། 
དགེ་བའི་བཤེས་གཉེན་དག་དང་རྟག་ཏུ་བྲལ་བ་རྣམས།། 
དེ་དག་ལ་ནི་བདག་གིས་ལམ་སྟོན་འགྱུར་བར་བྱ།། 
སེམས་ཅན་ཉོན་མོངས་པ་ཡིས་བཙོན་རར་རྟག་བཅིངས་པ།། 
མགོན་མེད་གྱུར་པ་མིག་ནི་རྣམ་པར་ཉམས་གྱུར་ཅིང་།། 
ལྟ་ངན་དག་ལ་ཆགས་པ་ཤ་དང་ཁྲག་ཟ་བ།། 
དེ་དག་དག་པར་བྱ་ཕྱིར་ང་ནི་སྤྱོད་པར་བྱེད།། 
སེམས་ཅན་རེ་རེའི་དོན་དུ་མནར་མེད་སྤྱོད་བྱེད་པ།། 
དེ་འདྲའི་སྙིང་རྗེ་སེམས་ཅན་རྣམས་ལ་བསྐྱེད་པར་བྱ།། 
ཇི་ལྟར་སེམས་ཅན་རེ་རེ་དེ་དག་ཐར་བྱའི་ཕྱིར།། 
སྡུག་བསྔལ་བཟོད་རླག་བཟོད་དཀའ་བདག་གིས་དང་དུ་བླང་།། 
བུ་ཅིག་ང་ཡིས་བྱང་ཆུབ་སྤྱོད་མཆོག་སྤྱད་པར་བྱ།། 
ཉན་ཐོས་དག་གི་ཤེས་པ་བཙལ་བར་མི་བྱ་ཞིང་།། 
རང་སངས་རྒྱས་ཀྱི་ཤེས་པའང་བཙལ་བར་མི་བྱ་སྟེ།། 
བླ་ན་མེད་པའི་ཡེ་ཤེས་དག་ནི་བཙལ་བར་བྱ།། 
ཇི་སྲིད་གང་གཱའི་བྱེ་སྙེད་སེམས་ཅན་དུ་མ་དག།
སྡུག་བསྔལ་དག་ལས་ཐར་བར་བྱས་པར་མ་གྱུར་པར།། 
དེ་སྲིད་བྱང་ཆུབ་མཆོག་རབ་འདིར་ནི་འཚང་མི་རྒྱ།། 
ཕྱི་ནས་བྱང་ཆུབ་མཆོག་རབ་དེ་ལ་རེག་པར་བྱ།། 
བུ་ཅིག་ཁྱོད་ཀྱིས་སེམས་ཅན་རྣམས་ལ་མཚུངས་པར་ནི།། 
སྙིང་རྗེ་འདི་ལྟ་བུ་དག་བསྐྱེད་པར་བྱས་ནས་ཀྱང་།། 
ཁྱོད་ཀྱིས་དགེ་དང་རྟག་ཏུ་ལྡན་པར་བྱས་པ་རྣམས།། 
བྱང་ཆུབ་མཆོག་རབ་འཕགས་པ་དག་ཏུ་བསྔོ་བར་གྱིས།། 
སེམས་ཅན་ཉོན་མོངས་མེ་ལས་རབ་ཏུ་ཐར་བྱའི་ཕྱིར།། 
སྡུག་བསྔལ་བཟོད་རླག་བཟོད་དཀའ་བ་དག་དང་དུ་ལོང་།། 
སྦྱིན་དང་དུལ་དང་སྡོམ་པ་དག་ལ་ལེགས་སྤྱོད་ཅིག།
རྫོགས་སངས་རྒྱས་པར་འགྱུར་བ་འདི་ནི་ཐེ་ཚོམ་མེད།། 
གང་ཚེ་ང་ནི་བྱང་ཆུབ་མཆོག་མ་ཐོབ་པ་ན།། 
དེ་ཚེ་ཁྱོད་ནི་སེམས་ཅན་རྣམས་ཀྱི་སྦྱིན་པོར་འགྱུར།། 
ང་ཡིས་ཁྱོད་ནི་བྱང་ཆུབ་མཆོག་ཏུ་ལུང་བསྟན་ནས།། 
འདི་ལ་དམ་བཅས་བརྟན་པོར་ལེགས་པར་གནས་པ་ཡིན།། 
རིགས་ཀྱི་བུ་དེའི་ཚེ་བདག་གིས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་འདི་ལྟ་བུར་དམ་བཅས་ཏེ།
བདག་ཡུན་ཇི་སྲིད་དུ་འཁོར་བ་ན་འཁོར་བ་དེ་སྲིད་ཀྱི་བར་དུ་བརྟུལ་ཞུགས་དང་།
དཀའ་ཐུབ་དང་།
དཀའ་བ་སྤྱད་པ་དང་།
སྦྱིན་པ་དང་།
དུལ་བ་དང་།
སྡོམ་པ་དང་།
བསམ་གཏན་དང་།
ཐོས་པ་དང་།
གཏོང་བ་དང་།
ཞལ་ཏ་སྣ་ཚོགས་དག་ལ་གོམས་པར་བགྱིའོ།། 
དཀའ་བ་སྤྱད་པ་དང་།
ཡོངས་སུ་གཏོང་བ་རྣམ་པ་སྣ་ཚོགས་དག་ལ་གོམས་པར་བགྱིའོ།། 
གང་གི་ཚེ་སྐྱེ་དགུའི་ཚེ་ལོ་བརྒྱ་པའི་ཚེ་ཉོན་མོངས་པ་དང་།
ཉོན་མོངས་པའི་རྙོག་པ་དག་གིས་ཀུན་ཏུ་རྨོངས་པར་གྱུར་པའི་ཞིང་དག་ཏུ་བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བའི་ཞིང་དེར་བདག་གིས་ཀྱང་དཔལ་གྱི་གོ་འཕང་གི་བདག་པོ་བླ་ན་མེད་པ་དག་བསྟན་པར་བགྱིའོ།། 
དེའི་བསྟན་པ་ལ་བཟའ་བ་དང་།
བཏུང་བའི་ཡོ་བྱད་བླ་ན་མེད་པའི་སྦྱིན་པ་པོར་འགྱུར་བར་བགྱིའོ།། 
དེ་ན་དེ་བཞིན་གཤེགས་པ་ཤཱཀྱ་ཐུབ་པ་འཁོར་དང་བཅས་པ་དག་ལ་བདག་གིས་ཞལ་ཟས་དང་།
བཏུང་བ་སྣ་ཚོགས་དག་གིས་རིམ་གྲོ་བགྱིའོ།། 
དེར་དེ་བཞིན་གཤེགས་པ་ཤཱཀྱ་ཐུབ་པས་མངོན་སུམ་དུ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་བགྱིའོ།། 
དེར་སེམས་ཅན་གང་དག་མ་རུངས་པ།
རྩུབ་པ།
སྙིང་མི་བརྩེ་བ།
བྱས་པ་མི་གཟོ་བ།
མི་མཉམ་པ།
ཡང་བར་སྤྱོད་པ།
སྡིག་པའི་སེམས་དང་ལྡན་པ་དག་འབྱུང་བར་འགྱུར་བ་དེ་དག་གིས་དུས་མ་ཡིན་པའི་རྫི་ཆར་དང་།
ཚ་བ་དང་།
གྲང་བ་དང་།
ཆར་མོ་ཆེ་དག་འབེབས་པར་བྱེད་པས་གང་དག་སེམས་ཅན་རྣམས་ཀྱི་འབྲུ་དང་།
འབྲས་བུ་དང་།
ལོ་ཏོག་དང་།
སྨན་དང་།
ལྗོན་ཤིང་དང་།
རོ་དག་མ་རུང་བར་བྱེད་པ།
མདངས་འཕྲོག་པ།
སེམས་ཅན་རྣམས་ཀྱི་ལོངས་སྤྱོད་དང་།
ཡོངས་སུ་སྤྱོད་པ་དག་ཆུད་གཟོན་པར་བྱེད་པ།
མུན་གནག་ཏུ་བྱེད་པ་དེ་དག་ཐམས་ཅད་བདག་གིས་བསོད་ནམས་ཀྱི་མཐུ་དང་ཤེས་རབ་ཀྱི་སྟོབས་ཀྱིས་བཟློག་པར་བགྱིའོ།། 
དད་པར་བགྱིའོ།།།། 
བམ་པོ་གཉིས་པ།
གང་གི་ཚེ་སེམས་ཅན་དེ་དག་ལོངས་སྤྱོད་དང་།
ཉེ་བར་སྤྱོད་པ་དང་བྲལ་བས་སེམས་ཅན་དེ་དག་མི་དགེ་བ་བཅུ་ལ་སྤྱོད་པར་བྱེད་དོ།། 
དགེ་བ་བཅུའི་ཆོས་རྣམས་ཡོངས་སུ་ཉམས་པར་བྱེད་དོ།། 
འདི་ལྟར་དེ་ར་བཅོམ་ལྡན་འདས་ཀྱི་གདུལ་བྱ་རྣམས་བསྟན་པ་དང་།
དཀོན་མཆོག་གསུམ་གྱི་གདུང་དང་།
ཡོ་བྱད་དག་དང་མི་ལྡན་པས་གྲགས་པ་མེད་པར་འགྱུར་ཏེ།
དེས་ན་དེར་བདག་གིས་ལོངས་སྤྱོད་དང་།
ཉེ་བར་སྤྱོད་པའི་ཡོ་བྱད་ཕུན་སུམ་ཚོགས་པའི་རྒྱུ་དག་གིས་སེམས་ཅན་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྨིན་པར་བགྱིའོ།། 
གང་གི་ཚེ་འདི་ལྟར་བདག་གིས་བཅོམ་ལྡན་འདས་ཀྱི་སྤྱན་སྔར་སྨོན་ལམ་བཏབ་པས་མ་འོངས་པའི་དུས་ན་དེ་ལྟར་བདག་གིས་བསམ་པ་ཡོངས་སུ་རྫོགས་པར་བྱས་པ་དེའི་ཚེ་བཅོམ་ལྡན་འདས་དེས་ལེགས་སོ་ཞེས་བྱ་བ་གནང་སྟེ།
དེའི་ཚེ་ཇི་ལྟར་སྨོན་ལམ་བཏབ་པ་བཞིན་བསམ་པ་ཡོངས་སུ་རྫོགས་པར་བྱས་པས་རིགས་ཀྱི་བུ་དེ་ལྟར་སྨོན་ལམ་བཏབ་པ་ལེགས་སོ་ལེགས་སོ་ཞེས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོས་ལེགས་སོ་ཞེས་བྱ་བ་གནང་བ་ཡིན་ནོ།། 
རིགས་ཀྱི་བུ་ཁྱོད་ལ་བདག་གིས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་སྦྱིན་གྱིས།
ཁྱོད་ཀྱིས་གཟུངས་ཀྱི་སྙིང་པོ་འདིས་དེ་ལྟ་བུར་སེམས་ཅན་རྣམས་ཤིན་ཏུ་ཡོངས་སུ་སྨིན་པར་བྱེད་ནུས་སམ།
སེམས་ཅན་ཚད་མེད་པ་དག་ལོངས་སྤྱོད་དང་།
ཉེ་བར་སྤྱོད་པའི་ཡོ་བྱད་ཕུན་སུམ་ཚོགས་པ་དང་ལྡན་པ་དག་གིས་ཉོན་མོངས་པའི་ཆུ་བོ་ལས་སྒྲོལ་བར་བྱེད་དོ།། 
ཏད་ཡ་ཐཱ།
ཛ་ལམ་བྷ།
མ་ཧཱ་ཛ་ལམ་བྷ།
ཨནུ་ཛ་ལམ་བྷ།
སརྦ་ཛ་ལམ་བྷ།
ཨོ་ག་ཛ་ལམ་བྷ།
ཡཀྵ་བྲི་ཛ་ལམ་བྷ།
ནཱ་ག་བྲི་ཛ་ལམ་བྷ།
ཨུ་ག་ར་བྲི་ཛ་ལམ་བྷ།
ཧསྟི་བྲི་ཛ་ལམ་བྷ།
ཨ་ཛ་ལམ་བྷ།
ཛ་ལམ་བྷ།
མན་ཌཱུ་ཀ་བྲི་ཛ་ལམ་བྷ།
ཁ་མུ་བྲི་ཛ་ལམ་བྷ།
པད་ཀ་བྲི་ཛ་ལམ་བྷ།
ཨ་མ་བྲི་ཛ་ལམ་བྷ།
སཱུ་ཅི་མུ་ཁ་བྲི་ཛ་ལམ་བྷ།
བ་མྲ་བ་མྲ།
ཛ་ལ་བ་མྲ།
བི་ཛ་བྷན་ད།
པྲཏ་ཏྲ་པུཥྤ་ཕ་ལམ་བྷ།
མུ་ཀྵན་རི་བྷནས།
དྷརྨ།
ཡ་ཛྙཱ།
བྲིཥྚི་སོ།
ཧྲི་ལམ་བྷ།
ཤ་ཤསྟུ་ད་ལ།
གུང་གུང་ས་ར་གུན་ཙི།
དུང་གུང་།
བ་ར་ཛ་བཻ་སྭཱ་ཧཱ།
འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་ནི་དེ་ཡིན་ཏེ།
གཟུངས་ཀྱི་སྙིང་པོ་འདིས་དེ་ལྟ་བུར་སེམས་ཅན་རྣམས་ཤིན་ཏུ་ཡོངས་སུ་སྨིན་པར་བྱེད་ནུས་སམ།
རིགས་ཀྱི་བུ་དེར་བདག་གིས་ནི་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོ་དེ་ལས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་མནོས་སོ།། 
མནོས་ནས་ཀྱང་དེ་བཞིན་གཤེགས་པ་དེ་ལ་བདག་གིས་མཆོད་པ་དང་།
རིམ་གྲོ་རྣམ་པ་སྣ་ཚོགས་འདི་དག་བྱས་ཏེ།
ཚུལ་ཁྲིམས་དང་།
ཐོས་པ་དང་།
བརྟུལ་ཞུགས་དག་ཀྱང་སྤྱད་དོ།། 
དེའི་འོག་ཏུ་ཡང་སངས་རྒྱས་ཁྲི་སྙེད་ལ་དེ་ལྟ་བུའི་སྨོན་ལམ་དག་བཏབ་པ་དེས་ན་བདག་གིས་ད་ལྟར་བསྐལ་པ་བཟང་པོ་འདི་ལ་དཔལ་ཆེན་པོའི་གོ་འཕང་ཐོབ་པ་ཡིན་ནོ།། 
ད་ལྟར་བདག་འདིར་དོན་ཆེན་པོ་དེ་ལྟ་བུ་བགྱིད་པའི་ཚེ་མི་ཉལ་བ་དེ་ཅིའི་སླད་དུ་ཞེ་ན།
དེ་ཚུན་ཆད་ཀླུ་ཁྲོ་བོ་ཕལ་མོ་ཆེ་དག་བྱུང་བ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
གྲུལ་བུམ་དང་།
ཡི་དགས་དང་།
ཤ་ཟ་མ་རུངས་པ་རྩུབ་པ།
མ་དད་པ།
སྙིང་རྗེ་མེད་པ།
སྙིང་བརྩེ་བ་མེད་པར་ཞུགས་པ་ཕལ་མོ་ཆེ་དག་ལྷགས་པས་སྲོག་ཆགས་སུ་གྱུར་པ་རྣམས་ལ་གནོད་པ་དང་།
ཡ་ང་བར་སྤྱོད་པ་དེ་དག་གིས་དུས་མ་ཡིན་པའི་རླུང་དང་།
ཆར་མོ་ཆེ་དང་།
ཐན་ཆེན་དང་།
སེར་དྲག་འབེབས་པ་དང་།
ཚ་བ་དང་།
གྲང་བ་དག་འབྱིན་པར་བྱེད་དོ།། 
ཕྱི་དགྲ་དང་།
ནང་འཁྲུག་དང་།
ཕུང་བར་འགྱུར་བ་དང་།
ཕས་ཀྱི་དམག་ཚོགས་ཀྱི་གནོད་པ་དང་།
ཐབ་མོ་དང་།
ཉི་མས་གདུངས་པ་དང་།
རླུང་དམར་དག་གཏོང་བར་བྱེད་དོ།། 
དེ་དག་ཀྱང་སྔོན་གྱི་རྒྱལ་བས་བྱིན་གྱིས་མ་བརླབས་ལ།
དེ་དག་འཇིག་རྟེན་ཕ་རོལ་ལ་ཡང་མི་ལྟ་བས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་ལ་རི་མོ་མི་བྱེད་དེ།
དེ་དག་སེམས་ཅན་རྣམས་ཀྱི་ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
རོ་དང་།
འབྲུ་དང་།
སྨན་དང་།
ལོངས་སྤྱོད་དང་།
ཉེ་བར་སྤྱོད་པ་དག་ཆུད་གཟོན་པར་བྱེད་དོ།། 
འཇིག་པར་བྱེད་དོ།། 
མདངས་འཕྲོག་པར་བྱེད་དོ།། 
དེ་དག་སའི་བཅུད་རྣམས་ལ་དབུགས་གཏོང་བར་བྱེད་དེ།
དེ་དག་གིས་སའི་བཅུད་རྣམས་སྐྱོན་དང་བཅས་པ་དང་།
སྙིགས་མ་དང་བཅས་པ་དང་།
ནད་དང་བཅས་པ་དང་།
ལྡམ་ལྡུམ་གྱིས་འགགས་པ་དང་།
རྩུབ་པ་དང་།
རོ་མེད་པ་དང་།
སྲ་བ་དང་།
དྲི་མི་ཞིམ་པ་དག་ཏུ་བྱེད་དེ།
དེ་དག་གིས་སེམས་ཅན་རྣམས་མངོན་པར་དགའ་བར་མི་བྱེད་དོ།། 
སེམས་ཅན་གང་དག་སའི་བཅུད་འདི་ལ་རྟེན་པ་རྣམས།
ས་བོན་དང་།
སྡོང་བུ་དང་།
ལོ་མ་དང་།
མེ་ཏོག་དང་།
འབྲས་བུ་དང་།
རོ་དང་།
འབྲུ་དང་།
སྨན་དང་།
ལོངས་སྤྱོད་དང་།
ཉེ་བར་སྤྱོད་པ་དག་ལ་སྤྱོད་པར་བྱེད་པས་དེ་དག་གིས་སེམས་འཇིག་རྟེན་ཕ་རོལ་ལ་མི་ལྟ་ཞིང་སེམས་ཅན་རྣམས་ལ་སེམས་རྩུབ་པ་དང་།
ཞེ་འགྲས་པ་དང་།
གདུག་པ་དང་།
སྡང་བ་དང་།
སྙིང་རྗེ་མེད་པ་དང་།
སྙིང་བརྩེ་བ་མེད་པར་ཞུགས་པ་ཡིན་ནོ།། 
ནད་སྣ་ཚོགས་ཀྱིས་གཟིར་ཅིང་གཟུགས་མི་སྡུག་ལ་ལུས་རྩུབ་པ།
ཉོན་མོངས་པ་དང་།
ནང་དུ་མས་ཉམས་སྨད་པ།
ལྟ་བ་ངན་པར་ཞུགས་པ།
སྐྱབས་ངན་པ་ལ་རྟེན་པ་ཡིན་ནོ།། 
དེ་དག་ཅེས་བྱ་བ་ནས་རི་དགས་དང་བྱ་དག་གི་བར་དུ་དཀོན་མཆོག་གསུམ་ལ་དད་པ་དང་།
དང་བ་དང་།
དགའ་བ་དང་།
བླ་མ་དང་།
ཞེ་ས་དང་།
རི་མོ་བྱེད་པའི་སེམས་དག་མ་ཐོབ་པ་ཡིན་ཏེ།
དེ་དག་ནད་སྣ་ཚོགས་དང་།
ལྟ་བ་ངན་པས་ཟིན་ཅིང་ངན་གཡོ་ཅན་ཁར་བྲོས་པས་དཀོན་མཆོག་གསུམ་ལ་ལུས་དང་།
ངག་ཡིད་འཁྲུལ་པར་སྤྱོད་པ་ཡིན་ནོ།། 
སྡིག་པའི་སེམས་དང་ལྡན་པ།
ཚུལ་ཁྲིམས་འཆལ་པ་སྡོམ་པ་མ་ཡིན་པ་ལ་སྤྱོད་པ་དེ་དག་དགེ་སློང་ཚུལ་ཁྲིམས་དང་ལྡན་ཞིང་ཡོན་ཏན་གྱིས་ཕྱུག་པ།
སྤོབས་པ་གྲོལ་བ་དང་ལྡན་པ་དེ་དག་གིས་སྤོང་བར་བྱེད་དོ།། 
ད་ལྟར་འདི་ན་སེམས་ཅན་དག།
གཤེ་བ་དང་།
སྤྱོ་བ་དང་།
སྨོད་པ་དང་།
བཤུང་བ་དང་།
ཉམས་པར་བྱེད་པ་དང་།
བརྙས་པ་དང་།
འདྲིད་པ་དང་།
བསྡིགས་པ་དང་།
གྲགས་པ་མ་ཡིན་པར་སྤྱོད་པ་དང་།
ངོ་ཚ་ཤེས་པ་དང་ཁྲེལ་ཡོད་པ་སྤངས་པ་དང་།
མི་དགེ་བ་བཅུའི་ལས་ཀྱི་ལམ་རྣམས་ལ་མངོན་པར་དགའ་བའི་སེམས་དང་ལྡན་པ་དང་།
དགེ་བ་ཐམས་ཅད་ལ་སྤྱོད་པ་སྤངས་པའི་སེམས་དང་ལྡན་པ་དང་།
བསོད་ནམས་དང་ཤེས་རབ་དང་བྲལ་བ་དང་།
ཚེ་ཐུང་ཞིང་ངན་སོང་དུ་འགྲོ་བ་དེས་ན་སེམས་ཅན་འདི་དག་ཐམས་ཅད་དེ་དག་གིས་ནི་ལོངས་སྤྱོད་དང་།
ཉེ་བར་སྤྱོད་པ་ཐམས་ཅད་ཀྱིས་ཚིམ་པར་བྱེད་ཀྱང་མི་ནུས།
ཡོངས་སུ་སྨིན་པར་བྱེད་ཀྱང་མི་ནུས་སོ།། 
འདི་ལྟར་སྐྱེས་བུ་དམ་པ་ཁྱོད་ནི་སངས་རྒྱས་ཐམས་ཅད་ཀྱི་ཆོས་ལ་རག་མ་ལུས་པར་ཤེས་ཤིང་མཁས་པ་ཁྱོད་ནི་ཏིང་ངེ་འཛིན་དང་།
གཟུངས་དང་།
བཟོད་པ་ཐམས་ཅད་ལ་རྣམ་པར་སྤྱོད་པ་ལ་མཁས་པའི་ཕ་རོལ་ཏུ་སོན་པ།
སྙིང་རྗེ་དང་སྙིང་བརྩེ་བས་བརྒྱན་པ་མཁས་པ་ཆེན་པོ་ཤེས་པའི་ཕ་རོལ་ཏུ་སོན་པ་ཁྱོད་ནི་བྱང་ཆུབ་སེམས་དཔའི་ཚོགས་ཐམས་ཅད་ཀྱི་ནང་ན་རྒྱལ་མཚན་གྱི་མཆོག་ཏུ་གྱུར་པ་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ཡིན་པས་ད་ཁྱོད་ཀྱིས་གླིང་བཞི་པ་འདིར་སྙིང་རྗེ་དང་སྙིང་བརྩེ་བ་དག་སྐྱེད་ཅིག།
གླིང་བཞི་པ་འདི་ན་ཀླུ་ཁྲོ་བོ་དག་ཇི་ལྟར་བཟློག་པར་ནུས་པ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
གྲུལ་བུམ་དང་།
ཡི་དགས་དང་།
ཤ་ཟ་ཁྲོ་བོ་དང་།
ལུས་སྲུལ་པོ་ཁྲོ་བོ་དག་ཇི་ལྟར་བཟློག་པར་ནུས་པ་དང་།
དེ་དག་ཅི་ནས་ཀྱང་དུས་སུ་ཆར་འབེབས་ཤིང་ཆུ་འབྱིན་པར་འགྱུར་བ་དང་།
ལོ་ཏོག་ཕུན་སུམ་ཚོགས་པ་སྒྲུབ་པར་འགྱུར་བ་དང་།
ཚ་བ་དང་།
གྲང་བ་དུས་སུ་སྦྱོར་བར་འགྱུར་བ་དག་བློས་རྟོགས་ཤིག་དང་།
གཞི་དེས་སེམས་ཅན་རྣམས་ཀྱི་ལོངས་སྤྱོད་དང་།
ཉེ་བར་སྤྱོད་པ་མི་ཉམས་ལ་སའི་བཅུད་ཐམས་ཅད་ལ་ཡང་སྐྱོན་མེད་པ་དང་།
ནད་མེད་པ་དང་།
སྙིང་པོ་དང་ལྡན་པ་དང་།
དྲན་པའི་རྒྱུ་རྐྱེན་དང་།
ཞིམ་པ་དང་།
དྲི་ཞིམ་པ་དང་།
རོ་ཞིམ་པོ་ཕུན་སུམ་ཚོགས་པར་འགྱུར་རོ།། 
སའི་བཅུད་འདི་ལ་རྟེན་པའི་སེམས་ཅན་གང་དག་གི་ལོངས་སྤྱོད་དང་།
ཉེ་བར་སྤྱོད་པ་ལ་ལོངས་སྤྱོད་པ་དེ་དག་ནི་ནད་མེད་པ་དང་།
དྲན་པ་དང་ལྡན་པ་དང་ཞེས་བྱ་བའི་བར་དུ་སྔར་ཇི་སྐད་གསུངས་པ་ཡིན་ནོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོས་དཔལ་ལྷ་མོ་ཆེན་མོ་དེ་ལ་འདི་སྐད་ཅེས་སྨྲས་སོ།། 
དཔལ་ཆོ་ག་ཤེས་བདག་གིས་ནི་སངས་རྒྱས་ཀྱི་ཞིང་འདི་ཐམས་ཅད་ཀྱི་འབྱུང་བ་ཆེན་པོ་མ་ལུས་པ་དག་ལྷའི་བདེ་བར་སྤྲུལ་ནས་འདིར་སེམས་ཅན་རྣམས་བསྐལ་པ་འབུམ་ཕྲག་སྙེད་ཀྱི་བར་དུ་ལོངས་སྤྱོད་པར་བྱ་བར་ནུས་ཀྱང་།
འདིར་སེམས་ཅན་རྣམས་ཀྱིས་ལོངས་སྤྱོད་པར་མི་ནུས་སོ།། 
དེ་ཅིའི་ཕྱིར་ཞེ་ན།
སེམས་ཅན་འདི་དག་ནི་བསོད་ནམས་དང་བྲལ་བ་སྟེ།
ལོངས་སྤྱོད་དང་ཉེ་བར་སྤྱོད་པ་རྒྱ་ཆེན་པོ་དག་ལ་ལོངས་སྤྱོད་པའི་སྣོད་མ་ཡིན་ནོ།། 
བདག་གིས་ནི་སངས་རྒྱས་ཀྱི་ཞིང་མི་མཇེད་འདི་ཐམས་ཅད་ལྷའི་གཞལ་མེད་ཁང་རྒྱ་ཆེན་པོར་སྤྲུལ་པ་དང་།
ལྷའི་གནས་མལ་དང་།
རྒྱན་དང་།
གོས་དང་།
ལྷབ་ལྷུབ་དང་།
སྤོས་དང་།
མེ་ཏོག་དང་།
ཕྲེང་བ་དང་།
འབྲས་བུ་དང་།
ཤིང་ལྗོན་པ་དང་།
རོལ་མོའི་སྒྲ་དང་།
སིལ་སྙན་དང་།
གླུ་དབྱངས་དང་།
རིན་པོ་ཆེ་སྣ་ཚོགས་ཀྱིས་བརྒྱན་པ་དག་ཏུ་སྤྲུལ་པར་ནུས་ཀྱང་།
འདིར་སེམས་ཅན་དེ་དག་བསོད་ནམས་དང་བྲལ་བས་སྣོད་དུ་མ་གྱུར་པའི་ཕྱིར་ལོངས་སྤྱོད་པར་མི་ནུས་ཏེ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་པ་དེ་དག་དང་།
དཔའ་བར་འགྲོ་བའི་ཏིང་ངེ་འཛིན་ལ་དབང་ཐོབ་པ་དག་ལོངས་སྤྱད་པར་སྤྱོད་པ་ནི་མ་གཏོགས་སོ།། 
བདག་གིས་སེམས་ཅན་གྱི་ཁམས་མ་ལུས་པ་དག་བསམ་གཏན་བཞི་ལ་སྙོམས་པར་ཞུགས་པར་གཞག་པར་ནུས་ན།
འདི་ན་ཀླུ་ཁྲོ་བོ་ཞེས་བྱ་བ་ནས་ལུས་སྲུལ་པོ་ཁྲོ་བོ་ཞེས་བྱ་བའི་བར་དག་ཞི་བར་བྱ་བ་ལྟ་སྨོས་ཀྱང་ཅི་དགོས།
འདི་ལྟར་བདག་ནི་དེ་བཞིན་གཤེགས་པས་མ་གནང་བར་བདག་གིས་རྫུ་འཕྲུལ་གྱི་ཡུལ་དག་བསྟན་པ་ནི་ཚུལ་དང་འཐུན་པ་མ་ཡིན་ཏེ།
དཔེར་ན་འཁོར་ལོས་སྒྱུར་བའི་རྒྱལ་པོས་མ་གནང་བར་བློན་པོ་རིན་པོ་ཆེ་དང་།
ཁྱིམ་བདག་རིན་པོ་ཆེ་དག་གིས་དཔུང་གི་ཚོགས་ཡན་ལག་བཞི་པ་ཤོམ་པ་དེ་ནི་གནས་མེད་དོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་སེམས་དཔའ་ཆེན་པོ་མ་ལུས་པ་དེ་དག་ཐམས་ཅད་ནི་དེ་བཞིན་གཤེགས་པའི་སྲས་ཐུགས་ལས་སྐྱེས་པ།
གསུང་ལས་སྐྱེས་པ།
ཆོས་ལས་བྱུང་ཞིང་ཆོས་ཀྱིས་སྤྲུལ་པ་སྟེ།
དེའི་ཕྱིར་དེ་བཞིན་གཤེགས་པས་མ་གནང་བར་རྫུ་འཕྲུལ་གྱི་ཡུལ་བསྟན་པར་ནི་སུས་ཀྱང་མི་ནུས་སོ།། 
དཔལ་ཆོ་ག་ཤེས་འོན་ཀྱང་ཆུ་ཀླུང་ནོར་བུའི་གཞལ་མེད་ཁང་ཞེས་བྱ་བའི་གཟུངས་ཀྱི་ཚོགས་ཀྱི་རིག་སྔགས་དང་།
གསང་སྔགས་ཀྱི་ཚིག་མདོར་བསྡུས་པ་དང་།
དུས་གསུམ་གྱི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱི་དཀོན་མཆོག་གསུམ་གྱི་གདུང་གི་བྱིན་གྱི་རླབས་ཀྱིས་རྣམ་པར་འཕྲུལ་པ་དག་ཡོད་ཀྱིས།
དཔལ་ཆོ་ག་ཤེས་ད་དེ་བཞིན་གཤེགས་པ་དེ་ལ་ཚིག་དག་ཞུས་ཤིག་དང་།
ད་དེ་བཞིན་གཤེགས་པས་ཁྱོད་ལ་ཆུ་ཀླུང་ནོར་བུའི་གཞལ་མེད་ཁང་ཞེས་བྱ་བའི་གཟུངས་ཀྱི་ཚོགས་ཀྱི་རིག་སྔགས་དང་།
གསང་སྔགས་ཀྱི་ཚིག་མདོར་བསྡུས་པ་དག་སྟོན་པར་འགྱུར་ཏེ།
བདག་ཀྱང་རྗེས་སུ་ཡི་རང་ངོ།། 
ཁྱོད་ཀྱིས་ཀྱང་བསམ་པ་ཐམས་ཅད་རྫོགས་པར་གྱིས་ཤིག།
དེ་ནས་དཔལ་ལྷ་མོ་ཆེན་མོ་དང་།
ལྷ་མོ་ཆེན་མོ་དབྱངས་ཅན་དང་།
ལྷ་མོ་ཆེན་མོ་བརྟན་མ་དང་།
ལྷ་མོ་ཆེན་མོ་འོད་བྱེད་དང་།
ལྷ་མོ་ཆེན་མོ་གཟི་བརྗིད་ཅན་དང་།
ལྷ་མོ་ཆེན་མོ་དགེ་ལྡན་དང་།
ལྷ་མོ་ཆེན་མོ་ཏ་མ་ལའི་སྙིང་པོ་དང་།
ལྷ་མོ་ཆེན་མོ་ཉི་མ་བདག་དང་།
ལྷ་མོ་ཆེན་མོ་ཤེལ་ཅན་དང་།
དེ་དག་ལ་སོགས་པ་ལྷ་གཞན་ཁྲག་ཁྲིག་འབུམ་ཕྲག་བརྒྱད་ཅུ་སྙེད་ཀྱིས་ཡོངས་སུ་བསྐོར་ཅིང་མདུན་དུ་བདར་ནས་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་དཔལ་ལྷ་མོ་ཆེན་མོས་དེའི་ཚེ་ཚིགས་སུ་བཅད་པས་གསོལ་པ།
སྤྱོད་པ་རྣམ་དག་དྲི་མའི་དྲི་མེད་པ།། 
ཉི་མས་ཉོན་མོངས་རྙོག་སེལ་བསྟན་དུ་གསོལ།། 
ཆུ་ཀླུང་གཟུངས་ཀྱིས་བདག་ཅག་སྐོམ་ལགས་ན།། 
བདེ་གཤེགས་གཟུངས་ཚོགས་ཞི་བགྱིད་བསྟན་དུ་གསོལ།། 
ཆུ་ཀླུང་རིག་སྔགས་གསང་སྔགས་ཚིག་རབ་མཆོག།
ཐུབ་པ་རིན་པོ་ཆེ་ཡིས་བསྟན་དུ་གསོལ།། 
དེས་ན་རྙོག་ལྡན་ཀླུང་དག་དད་འགྱུར་བས།། 
ས་ཡི་བཅུད་རྣམས་སླན་ཆད་ཆབ་མི་འཚལ།། 
དུས་མིན་རླུང་དང་ཉི་མས་གདུངས་པ་དང་།། 
རྡུལ་དང་ཐན་ཆེན་ཆེན་པོ་ཞི་བགྱིད་ལ།། 
ལོ་ཏོག་འབྲས་བུ་སུས་ཀྱང་མདངས་མི་འཕྲོག།
གང་དག་སྲུང་བར་འགྱུར་བ་བསྟན་དུ་གསོལ།། 
དེས་ན་ནད་མེད་དྲན་དང་ལྡན་པ་དང་།། 
དགེ་བ་དག་ལ་སྤྱོད་པར་གྱུར་ནས་ཀྱང་།། 
རྒྱལ་བའི་བསྟན་ལ་ལྟ་བ་ངན་པ་པོ།། 
ཡ་ང་བ་དག་རྣམ་པར་སྤོང་བར་འགྱུར།། 
རྒྱལ་བས་བདག་གི་སྙིང་ལ་མྱ་ངན་དང་།། 
ཉོན་མོངས་སེལ་བགྱིད་མདངས་ནི་འགྲུབ་པ་དང་།། 
གང་གིས་བདག་ནི་སེམས་ཅན་ཐམས་ཅད་དག།
ཡོངས་སྨིན་བགྱིད་པར་རྔོ་ཐོགས་བསྟན་དུ་གསོལ།། 
ཐུབ་པའི་ཐད་ན་ལྷ་རྣམས་འདི་དག་གསོལ་འདེབས་པ།། 
ཐེག་པ་ཆེན་པོ་ཟབ་མོའི་ལམ་ལ་གཞུག་ཏུ་གསོལ།། 
སེམས་ཅན་ཡོན་ཏན་ཕྱུག་པོ་འབྲས་བཅས་འདུས་པ་པོ།། 
ཕྱོགས་བཅུའི་བྱང་ཆུབ་སེམས་དཔའ་ཁྱོད་ལ་བསྔགས་པ་བརྗོད།། 
ཆུ་བོ་ལེགས་འབབ་ལོ་ཏོག་མི་ཉམས་བགྱི་སླད་དུ།། 
སྡིག་ཅན་ཀླུ་རྣམས་བཟློག་ཕྱིར་འདི་དག་བསྟན་དུ་གསོལ།། 
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
དཔལ་ཆོ་ག་ཤེས་འདུས་པ་རྣམས་ཀྱི་མདུན་དུ་དེ་བཞིན་གཤེགས་པ་ནི་དུས་སུ་བྱིན་གྱིས་རློབ་པར་མཛད་ལ།
དེ་བཞིན་གཤེགས་པ་ད་ནི་འདུས་པ་རྣམས་ཀྱི་ནང་དུ་དུས་གསུམ་གྱི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་བྱིན་གྱིས་བརླབས་པ།
འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་སྟོན་ཏོ།། 
ཕྱོགས་བཅུ་ནས་འདིར་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དག་གིས་དེ་ཐོས་ནས་ཀྱང་ཕྱོགས་བཅུའི་སངས་རྒྱས་ཀྱི་ཞིང་སྙིགས་མ་ལྔ་ཅན་སྟོང་པ་དེ་ན་སེམས་ཅན་རྣམས་ལ་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་རབ་ཏུ་སྟོན་པར་བྱེད་དོ།། 
གཟུངས་ཀྱི་རྒྱུ་དེས་ན་དེར་དུས་མ་ཡིན་པའི་རླུང་དང་།
ཉི་མས་གདུངས་པ་དང་།
གྲང་བ་དང་།
ཚ་བ་དང་།
ཆར་མོ་ཆེ་དང་།
ཐན་ཆེན་དག་རབ་ཏུ་ཞི་བར་བྱེད་དོ།། 
དེས་ན་དེར་འཇིག་རྟེན་ཕ་རོལ་ལ་མི་ལྟ་བའི་ལྷ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
གྲུལ་བུམ་དང་།
ཡི་དགས་དང་།
ཤ་ཟ་དང་།
སྲུལ་པོ་དང་།
ལུས་སྲུལ་པོ་དང་།
མི་དང་།
མི་མ་ཡིན་པ་དང་།
ཐ་ན་རི་དགས་དང་།
བྱ་མ་རུངས་པ།
གཏུམ་པ།
སེམས་ཅན་རྣམས་ལ་སྙིང་བརྩེ་བ་མེད་པ་དང་།
སྙིང་རྗེ་མེད་པར་ཞུགས་པ་དག་དད་པ་ཅན་དུ་འགྱུར་རོ།། 
སེམས་འཇམ་པར་འགྱུར་རོ།། 
དགེ་བ་དྲན་པར་འགྱུར་རོ།། 
ཆོས་ཚོལ་བ་ལ་འདོད་པར་འགྱུར་རོ།། 
ཆོས་སྲུང་བར་འགྱུར་རོ།། 
དཀོན་མཆོག་གསུམ་གྱི་གདུང་འབར་བ་བྱེད་པར་འགྱུར་རོ།། 
གཟུངས་འདིའི་མཐུས་དེ་ན་སེམས་ཅན་རྣམས་ཚེ་རིང་བར་འགྱུར་རོ།། 
ཁ་དོག་འཕེལ་བར་འགྱུར་རོ།། 
ལོ་ཏོག་འཕེལ་བར་འགྱུར་རོ།། 
ལོངས་སྤྱོད་འཕེལ་བར་འགྱུར་རོ།། 
བདེ་བ་འཕེལ་བར་འགྱུར་རོ།། 
ནད་མེད་པ་འཕེལ་བར་འགྱུར་རོ།། 
གྲགས་པ་འཕེལ་བར་འགྱུར་རོ།། 
ཚུལ་ཁྲིམས་འཕེལ་བར་འགྱུར་རོ།། 
ཐོས་པ་འཕེལ་བར་འགྱུར་རོ།། 
གཏོང་བ་འཕེལ་བར་འགྱུར་རོ།། 
བྱམས་པ་འཕེལ་བར་འགྱུར་རོ།། 
སྙིང་རྗེ་འཕེལ་བར་འགྱུར་རོ།། 
ཤེས་རབ་འཕེལ་བར་འགྱུར་རོ།། 
ཐབས་འཕེལ་བར་འགྱུར་རོ།། 
ཏིང་ངེ་འཛིན་འཕེལ་བར་འགྱུར་རོ།། 
གཟུངས་འཕེལ་བར་འགྱུར་རོ།། 
ས་རྣམ་པར་དཔྱོད་པ་འཕེལ་བར་འགྱུར་རོ།། 
རྣམ་པར་སྤོང་བ་འཕེལ་བར་འགྱུར་རོ།། 
སེམས་ཅན་ཡོངས་སུ་སྨིན་པར་བྱེད་པ་འཕེལ་བར་འགྱུར་རོ།། 
ཐེག་པ་ཆེན་པོའི་བསྔགས་པ་ཡོངས་སུ་འཕེལ་བར་འགྱུར་རོ།། 
སྨོན་ལམ་གྱི་ཁྱད་པར་འཕེལ་བར་འགྱུར་རོ།། 
ས་ནས་སར་འཕར་བ་འཕེལ་བར་འགྱུར་རོ།། 
ཕུང་པོ་དང་།
ཁམས་དང་།
སྐྱེ་མཆེད་ལྷག་པར་མཐོང་བ་འཕེལ་བར་འགྱུར་རོ།། 
ངོ་ཚ་ཤེས་པ་དང་ཁྲེལ་ཡོད་པ་འཕེལ་བར་འགྱུར་རོ།། 
སངས་རྒྱས་ཀྱི་ཞིང་གི་ཡོན་ཏན་བཀོད་པ་རབ་ཏུ་འཛིན་པ་འཕེལ་བར་འགྱུར་རོ།། 
ཕྱོགས་བཅུའི་སངས་རྒྱས་བཅོམ་ལྡན་འདས་ཐམས་ཅད་རྟག་པར་དུས་སུ་དགོངས་པ་འཕེལ་བར་འགྱུར་རོ།། 
སངས་རྒྱས་བཅོམ་ལྡན་འདས་རྣམས་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་དག་ལ་རྟག་ཏུ་དགེ་བའི་བཤེས་གཉེན་ཡིན་པར་འཛིན་པ་འཕེལ་བར་འགྱུར་རོ།། 
རྫུ་འཕྲུལ་གྱི་རྐང་པས་རྣམ་པར་རྩེ་བ་འཕེལ་བར་འགྱུར་རོ།། 
ཉོན་མོངས་པ་ཐམས་ཅད་སྐྱེ་ཞིང་འཕེལ་བ་དང་།
ལས་འཕེལ་བ་དག་ལས་ཀུན་ནས་སྒྲོལ་བར་བྱེད་དོ།། 
མྱ་ངན་ལས་འདས་པ་བླ་ན་མེད་པ་ལ་ཐུག་པའི་བར་དུ་དགེ་བའི་ཆོས་ཐམས་ཅད་ཀྱིས་ཉམས་པར་མི་འགྱུར་རོ།། 
ཡོངས་སུ་ཉམས་པར་མི་འགྱུར་རོ།། 
ཏད་ཡ་ཐཱ།
སྭ་ར་བྲ་ཏེ།
ན་ཡ་བྲ་ཏི།
བིཥྛ་ཚ་ཏི།
ཨ་ན་ཡ་བྲ་ཏི།
ཤཱསྟཱ་ར་བྲ་ཏི།
ཤཱ་ར་ཎ་བྲ་ཏི།
ཀུ་མུ་ད་བྲ་ཏི།
སན་ཙཱི་ར་བྲ་ཏི།
ཚེ་ད་ས་ལ་བྲ་ཏི།
ས་ར་བྲ་ཏེ།
ས་ར་པ་རི་ཧཱ་རེ།
ས་ར་བྲ་ཏ་པ་རི་ཧཱ་རེ།
ནཱ་ཡ་ན་པྲ་ཏ་བ་རི་ཧཱ་རེ།
བི་བི་དྷེ་ཀ་པ་རི་ཧཱ་རེ།
ཡཛྙཱ་པ་རི་ཧཱ་རེ།
བིནྡུ་པ་རི་ཧ་རེ།
ཛ་ལ་པ་རི་ཧཱ་རེ།
ཀྵེ་ཏྲ་པ་རི་ཧཱ་རེ།
དཀྵ་པ་རི་ཧཱ་རེ།
ས་ན་ས་པ་རི་ཧཱུ་རེ།
ཤྲ་བ་བཱ་ངྲཻ།
གོ་མ་ཡ་བ་ཎེ།
མ་ད་ས་ཁེ།
སུ་ན་ཡཱ་བྷ་དྲ་ཛ་མེ་ལ།
བན་དེ་ཨ་ར་ཎ་ཛཱུ་ཥེ།
ཁ་ར་བ་ཛཱ་བྷེ།
ནཱ་རཱ་ཡ་ཎ་བི་ཛ་བྷེ།
ཨུ་ར་ག།
ཨ་ནི་མི་ཥེ།
ཀུ་ཛ་ར་བྷེ་མེ།
ཛ་ཧ་ནི་མ་བྷེ།
ཀརྨ་བི་ར་ལེ།
ཤྲ་མ་ས་ལི་ལཻ།
ཁ་ཌ་ག་ཤ་མེ།
ཨ་སི་ནཱ་མེ།
ཨགྣི་བྷ་དྲེ།
ནངྒ་ཏུམྤུ་རེ།
བཱ་ཡ་བེ།
བ་རུ་ཎེ།
ཀནྛ་ནི་བྲ།
ཤ་ཀྲ་ཛྙཱ་ཡེ།
ཨ་ནཱ་ཚེ་བྱེ་ནྲཱྀ་ན་ཡ།
ནི་ལེ་ཏྲཻ་ཡདྡྷ།
བུདྡྷ་ཨདྷི་ཥྛི་ཏེ་སྭཱ་ཧཱ།
ནཱ་རཱ་ཡ་ནི་ནཱི་ལ་ཡེ་སྭཱ་ཧཱ།
ཙཀྲ་བརྟ་ཀྲ་མེ་སྭཱ་ཧཱ།
བཅོམ་ལྡན་འདས་ཀྱིས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་འདི་བསྟན་མ་ཐག་ཏུ་དེ་ནས་དེའི་མོད་ལ་ས་ཆེན་པོ་གཡོས་པར་གྱུར་ཏེ།
སངས་རྒྱས་ཀྱི་ཞིང་མི་མཇེད་ཐམས་ཅད་ཀྱི་ས་རྣམ་པ་དྲུག་ཏུ་གཡོས་པར་གྱུར་ཏོ།། 
ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་ཀྱང་འདར་ཤིག་ཤིག་སྟེ།
འཁྲུགས་ཤིང་སྐྱོ་བ་སྐྱེས་ནས་སངས་རྒྱས་ལ་ཕྱག་འཚལ་ལོ།། 
སངས་རྒྱས་ལ་ཕྱག་འཚལ་ལོ་ཞེས་འཛེར་ཏོ།། 
དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ།། 
དཔལ་ཆོ་ག་ཤེས་ཁྱོད་ཀྱིས་འབྱོར་བྱེད་ཆུ་ཁྱིམ་སྙིང་པོ་ཞེས་བྱ་བའི་གཟུངས་ནི་དེ་ལྟ་བུ་ཡིན་ཏེ།
དེའི་མཐུས་རྩོད་པ་དང་།
འཐབ་མོ་ཐམས་ཅད་རབ་ཏུ་ཞི་བར་བྱེད་དོ།། 
ཀླུ་ཁྲོ་བོ་དང་།
མ་རུངས་པ་ཐམས་ཅད་ཞི་བར་བྱེད་དོ།། 
གནོད་སྦྱིན་དང་།
མི་དང་།
མི་མ་ཡིན་པ་དང་།
ཐ་ན་རི་དགས་དང་།
བྱ་ཁྲོ་བོ་དང་།
མ་རུངས་པ་ཐམས་ཅད་ཀྱང་ཞི་བར་བྱེད་དོ།། 
དུས་མ་ཡིན་པའི་རླུང་དང་།
ཉི་མས་གདུངས་པ་དང་།
གྲང་བ་དང་།
ཚ་བ་དང་།
ཐན་ཆེན་ཐམས་ཅད་རབ་ཏུ་ཞི་བར་བྱེད་དོ།། 
ལོ་ཏོག་ཐམས་ཅད་འཕེལ་ཞིང་འགྲུབ་པར་བྱེད་དོ།། 
སེམས་ཅན་རྣམས་ཚེ་རིང་བར་བྱེད་དོ།། 
ལོངས་སྤྱོད་འཕེལ་བར་བྱེད་དོ།། 
ལས་འཕེལ་བ་སྒྲོལ་བར་བྱེད་པའི་བར་དུ་བྱེད་དོ།། 
མྱ་ངན་ལས་འདས་པ་བླ་ན་མེད་པ་ལ་ཐུག་གི་བར་དུ་དགེ་བའི་ཆོས་ཐམས་ཅད་ཀྱིས་ཉམས་པར་མི་འགྱུར་རོ།། 
ཡོངས་སུ་ཉམས་པར་མི་འགྱུར་རོ།། 
ལ་ལ་ཞིག་གཟུངས་ཆེན་པོ་འདི་ཉན་ཏམ།
ཀློག་གམ།
སྒྲུབ་པར་བྱེད་ན་དེ་ཕྱིས་འགལ་བ་མེད་པའི་ཆོས་དང་།
སྡོམ་པ་གསུམ་ལ་གནས་པར་འགྱུར་རོ།། 
དེ་ནས་བྱང་ཆུབ་སེམས་དཔའ་སའི་སྙིང་པོས་གསོལ་པ།
བཙུན་པ་བཅོམ་ལྡན་འདས་འདིར་བདག་གིས་ཀྱང་མཚོན་ཆའི་སྟོབས་ཞེས་བགྱི་བའི་གཟུངས་ཆེན་པོ་བཤད་པར་བགྱིའོ།། 
མཚོན་ཆའི་སྟོབས་ཞེས་བགྱི་བའི་གཟུངས་དེས་སེམས་ཅན་རྣམས་ཀྱི་ལོངས་སྤྱོད་དང་།
ཡོངས་སུ་སྤྱོད་པ་ཐམས་ཅད་ཀྱི་ཆེད་དུ་སའི་བཅུད་ཐམས་ཅད་ཉམས་པར་མི་འགྱུར་ལགས་སོ།། 
ཡོངས་སུ་ཉམས་པར་མི་འགྱུར་ལགས་སོ།། 
སའི་བཅུད་ཀྱི་མདངས་རྣམས་གང་གིས་ཀྱང་དབྲོག་པར་རྔོ་མི་ཐོགས་ལགས་སོ།། 
དབུགས་གདུག་པ་གཏོང་བའམ།
བསྐམ་པར་ཡང་རྔོ་མི་ཐོགས་ལགས་སོ།། 
རྩུབ་པ་དང་།
རོ་མ་མཆིས་པར་བགྱི་བར་རྔོ་མི་ཐོགས་ལགས་སོ།། 
ཉམས་པ་དང་མ་མཆིས་པར་བགྱི་བར་རྔོ་མི་ཐོགས་ལགས་སོ།། 
དོག་ས་ལས་ལོ་ཐོག་མི་འཁྲུང་བར་བགྱི་བར་རྔོ་མི་ཐོགས་ལགས་སོ།། 
རྩུབ་པ་དང་།
རོ་མ་མཆིས་པར་བགྱི་བར་རྔོ་མི་ཐོགས་ལགས་སོ།། 
ལོ་ཏོག་གི་ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་རྣམས་ཀྱི་མདངས་འཕྲོག་པར་རྔོ་མི་ཐོགས་ལགས་སོ།། 
དེ་ལ་དབུགས་གདུག་པ་གཏོང་བའམ།
བསྐམ་པར་ཡང་རྔོ་མི་ཐོགས་ལགས་སོ།། 
རྩུབ་པའམ།
རོ་མ་མཆིས་པར་བགྱི་བ་ཡང་རྔོ་མི་ཐོགས་ལགས་སོ།། 
མ་སྨིན་པ་རྣམས་ཆབ་སྩལ་བར་ཡང་རྔོ་མི་ཐོགས་ལགས་སོ།། 
ལྷགས་པ་དང་།
ཚ་བ་དག་གིས་ཚིག་པ་དང་།
འཚལ་དུ་མི་རུང་བར་བགྱི་བར་རྔོ་མི་ཐོགས་ལགས་སོ།། 
འཚལ་བ་ཙམ་གྱིས་སེམས་ཅན་ལ་ལའི་ལུས་ལ་དབུགས་གདུག་པ་གཏང་བར་རྔོ་མི་ཐོགས་ལགས་སོ།། 
གཞི་དེ་ལྟ་བུ་ལས་སེམས་ཅན་རྣམས་ཀྱིས་ཟས་འཚོལ་བ་སློན་ནས་ལྟ་བྲོ་འཚལ་བ་དང་།
ཡན་ལག་དང་ཉིང་ལག་བྲོ་འཚལ་ཅིང་འཁུམས་པར་བགྱི་བར་རྔོ་མི་ཐོགས་ལགས་སོ།། 
རིམས་ནད་དང་།
བརྗེད་བྱེད་དང་།
སེམས་གཡེངས་པ་དང་།
དྲན་པ་ཉམས་པར་བགྱིད་པར་རྔོ་མི་ཐོགས་ལགས་སོ།། 
ཕན་ཚུན་ཐབ་མོ་དང་དམག་བགྱིད་པར་རྔོ་མི་ཐོགས་ལགས་སོ།། 
ཁ་ཅིག་སྲོག་གཅོད་པ་དང་།
མ་བྱིན་པར་ལེན་པ་ལ་མི་སྦྱོར་བ་ནས་ལོག་པར་ལྟ་བ་ལ་མི་སྦྱོར་བའི་བར་གྱི་ཆོས་དེ་དག་གིས་སེམས་ཅན་རྣམས་ཀྱི་སེམས་ལ་སྦྱོར་ལ།
ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
གྲུལ་བུམ་དང་།
མི་འམ་ཅི་དང་།
དྲི་ཟ་དང་།
ཡི་དགས་དང་།
ཤ་ཟ་དང་།
སྲུལ་པོ་དང་།
ལུས་སྲུལ་པོ་དང་།
མི་དང་མི་མ་ཡིན་པ་དག་གིས་ཀྱང་སེམས་ཅན་རྣམས་ལ་གནོད་པ་དེ་ལྟ་བུ་དག་བགྱི་བར་རྔོ་མི་ཐོགས་ལགས་སོ།། 
ཏད་ཡ་ཐཱ།
ནཱ་བི།
མ་ཧཱ་ནཱ་བི།
ཀྵུ་ཀྵ་ར་ནཱ་བེ།
ཨ་བིང་གུ།
ནཱ་བེ།
སང་ཤོ་ཥ་ཎ།
ནཱ་བེ།
ནི་རཱ་ཛ་ཁ་བེ།
ཨ་བ་ར་མུ་ནི།
ཏ་རུ་ཎ་རུ་ཧེ།
ན་རཱ་པད་ཏྲེ།
ཛ་བ་པྲ་མེ།
མཱ་སུ་ར་ཏྲེ།
ཏི་མི་ར་པད་ཏྲེ།
ཁཎ་ཌ་ནི་ར་ཧཱ་རེ།
ཙཀྵོ་བྷ་སེ།
ག་ཎ་བི་མེ།
ཀྵི་ཏི།
ཏྭོ་ཡེ་སྭཱ་ཧཱ།
ཨང་གུ་རཀྵེ་སྭཱ་ཧཱ།
པུཥྤ་མ་ཡེ་སྭཱ་ཧཱ།
ཕ་ལ་ནི་མ་བྷེ་སྭཱ་ཧཱ།
ན་མོ་ཏོ་ཡེ་སྭཱ་ཧཱ།
ཤ་རཱི་ར་ན་བ་ཀྲ་མ་བཱི་ཥ་སྭཱ་ཧཱ།
དཔལ་ཆོ་ག་ཤེས་ཁྱོད་ཀྱི་མཚོན་ཆའི་སྟོབས་ཞེས་བྱ་བའི་གཟུངས་ཆེན་པོ་ནི་དེ་ཡིན་ཏེ།
མཚོན་ཆའི་སྟོབས་ཞེས་བྱ་བའི་གཟུངས་ཆེན་པོའི་མཐུ་དེས་ནི་སེམས་ཅན་རྣམས་ལ་དེ་ལྟ་བུར་རྒྱས་པར་བྱེད་དོ།། 
བདེ་བ་ཆེན་པོ་སྐྱེད་པར་བྱེད་དོ།། 
རྒྱུ་དེས་ན་དེས་སེམས་ཅན་རྣམས་མྱུར་དུ་འདུལ་བར་འགྱུར་རོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོ་དེ་ལ་ཐམས་ཅད་དང་ལྡན་པའི་འཁོར་ལྷགས་པ་རྣམས་ཀྱིས་ཀྱང་ལེགས་སོ་ཞེས་བྱ་བ་བྱིན་ཞིང་།
བཅོམ་ལྡན་འདས་ཀྱིས་ཀྱང་ལེགས་སོ་ཞེས་བྱ་བ་གནང་སྟེ།
རིགས་ཀྱི་བུ་ལེགས་སོ་ལེགས་སོ།། 
རིགས་ཀྱི་བུ་ཁྱོད་ནི་སེམས་ཅན་རྣམས་ཀྱི་རྩི་སྨན་ཡིན་ཞིང་སེམས་ཅན་རྣམས་ཀྱི་སྨན་པར་གྱུར་པའོ།། 
འདི་ལྟར་གླིང་བཞི་པ་འདིའི་སེམས་ཅན་ཐམས་ཅད་ཀྱི་འབྲུ་དང་།
རྩི་སྨན་ཡིན་ཞིང་སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའོ།། 
བདེ་བར་སྦྱར་བ་ཐམས་ཅད་སྦྱིན་པར་བྱེད་དོ།། 
སྙིང་རྗེ་ཆེན་པོ་ཀུན་ནས་སློང་བ་དང་མཚུངས་པར་ལྡན་པའོ།། 
མཚོན་ཆའི་སྟོབས་ཞེས་བྱ་བའི་གཟུངས་ཆེན་པོ་ཤིན་ཏུ་ཟབ་པ་དེ་ལྟ་བུ་སྟོན་པ་ཡིན་ནོ།། 
གཟུངས་ཆེན་པོ་དེས་ནི་འདི་ན་སེམས་ཅན་རྣམས་ཀྱི་སའི་བཅུད་ཀྱི་མདངས་དང་།
ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
རོ་དང་།
འབྲུ་དང་།
སྨན་རྣམས་མི་ཉམས་ཤིང་སྐྱོན་མེད་ལ་འཕེལ་ཞིང་འབྱོར་པར་བྱེད་དོ།། 
སེམས་ཅན་གང་དག་གིས་ཟོས་པ་དེ་དག་གི་རྒྱུད་ལ་རྩོད་པའི་རྙོག་པ་ཐམས་ཅད་ཞི་བར་བྱེད་དོ།། 
འདིར་སེམས་ཅན་རྣམས་དགེ་བའི་ཆོས་ཐམས་ཅད་ལ་སྤྱོད་པར་འགྱུར་རོ།། 
གླིང་བཞི་པ་འདིར་དུས་མ་ཡིན་པའི་རླུང་དང་།
ཉི་མས་གདུངས་པ་དང་།
ཚ་བ་དང་།
གྲང་བ་དང་།
ཆར་མོ་ཆེ་དང་།
ཐན་ཆེན་དང་།
ཟླ་བ་དང་།
ཉི་མ་དང་།
གཟའ་དང་།
རྒྱུ་སྐར་དང་།
ཉིན་མཚན་དང་།
ཟླ་བ་དང་།
ཟླ་བ་ཕྱེད་པ་དང་།
ལོ་དང་།
དུས་ཚིགས་ལོག་པ་ཐམས་ཅད་ཉེ་བར་ཞི་བར་བྱེད་དོ།། 
གཟུངས་ཆེན་པོ་བསྟན་པ་དེས་ནི་ངའི་དཀོན་མཆོག་གསུམ་གྱི་གདུང་དང་།
ཆོས་ཀྱི་ཚུལ་ཡུན་རིང་དུ་གནས་པར་འགྱུར་རོ།། 
གལ་ཏེ་འདིར་མུན་པ་ཅན་སྐལ་བ་ཆུང་བ།
རྒྱགས་པ་དང་།
དྲེགས་པས་ཁེངས་ཤིང་དགེ་བའི་རྩ་བ་མ་བསྐྱེད་པ།
རྒྱལ་རིགས་གདོལ་པ་དང་།
བློན་པོ་གདོལ་པ་དག་གིས་འདི་ལྟར་ངའི་བསྟན་པ་དཀའ་བས་བསྒྲུབས་པ་དང་།
ངའི་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་དག་ལ་འཚེ་བར་བྱེད་པ་ནས་རྒྱུ་དེས་ན་ལྷ་དང་།
ཀླུ་དང་།
གནོད་སྦྱིན་དག་འཁྲུག་པར་མི་བྱེད་པའི་བར་དུའོ།། 
དེ་བཞིན་དུ་སེམས་ཅན་རྣམས་ལ་བདེ་བར་སྦྱར་བ་ཐམས་ཅད་འབྱུང་བ་ནི་སྔར་ཇི་སྐད་གསུངས་པ་བཞིན་ནོ།། 
འདུས་པ་ཆེན་པོ་ཐེག་པ་ཆེན་པོའི་མདོ་བཅོ་ལྔ་པ་རིའི་སྙིང་པོའི་ལེའུ་ལས་ཐན་ཆེན་རབ་ཏུ་ཞི་བར་བྱེད་པའི་མཚོན་པ་སྟེ་གསུམ་པ་རྫོགས་སོ།།།། 
དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ།། 
དཔལ་ལྷ་མོ་ཆོ་ག་ཤེས་སྔོན་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་བདག་ཅག་གཉིས་ཀྱིས་ཕན་ཚུན་དམ་བཅས་པ་དེ་བཞིན་དུ།
བདག་ཅག་གཉིས་ཀྱི་བསམ་པ་ཡོངས་སུ་རྫོགས་ཤིང་གྲུབ་བོ།། 
དེ་ནས་དཔལ་ལྷ་མོ་ཆེན་མོས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་དེ་ལྟ་ལགས་སོ།། 
བཙུན་པ་བདེ་བར་གཤེགས་པ་དེ་ལྟ་ལགས་ཏེ།
སྐོལ་གྱི་བསམ་པ་རྫོགས་ལགས་སོ།། 
སྔོན་སྐོལ་གྱིས་དེ་བཞིན་གཤེགས་པ་དབང་པོའི་ཏོག་གི་རྒྱལ་མཚན་རྒྱལ་པོའི་སྤྱན་སྔར་ཕན་ཚུན་དམ་བཅས་པ་བཞིན་འདི་ལྟར་སྐོལ་གྱི་བསམ་པ་ཡོངས་སུ་གྲུབ་སྟེ།
ད་ལྟར་ཁྱོད་ཉིད་ནི་དེ་བཞིན་གཤེགས་པ་སྟེ་འཇིག་རྟེན་དུ་བྱུང་ལ།
ད་ལྟར་བདག་གིས་ནི་དཔལ་གྱི་གོ་འཕང་ཐོབ་པ་ལགས་སོ།། 
ད་ལྟར་བདག་གིས་སེམས་ཅན་རྣམས་ལ་སེམས་ཅན་ཡོངས་སུ་སྨིན་པར་རྔོ་མི་ཐོགས་པར་གྱུར་པ་དེ་ཅིའི་སླད་དུ་ཞེ་ན།
འདི་ན་ཀླུ་གླང་པོ་ཆེ་ལྟ་བུ་དང་།
ཀླུ་རྟ་ལྟ་བུ་དང་།
ཀླུ་སྦྲུལ་ལྟ་བུ་དང་།
ཀླུ་ཉ་ལྟ་བུ་དང་།
ཀླུ་སྦལ་པ་ལྟ་བུ་དེ་དག་དུས་འདིར་ཡང་བསྒྲུབ་པར་བགྱིད་ལགས་སོ།། 
བདག་གིས་འཇིག་རྟེན་སྣང་བར་བྱེད་པ་ཟབ་མོ་དག་བསྟན་པ་ན་གང་དག་དུས་མ་ལགས་པའི་ལྷགས་པ་དང་།
ཚ་བ་དང་།
སྤྲིན་དང་།
ཁུག་རྣ་དང་།
རྫི་ཆར་དང་།
ཆར་མོ་ཆེ་དང་།
ཐན་ཆེན་དག་འབྱུང་བར་བགྱིད་པ།
སེམས་ཅན་རྣམས་ཀྱི་ལོ་ཏོག་དང་།
ལོ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་རྣམས་མ་རུང་བར་བགྱིད་པའི་ཀླུ་དང་།
ཀླུ་ཆེན་པོ་དེ་དག་མ་བསྐྲད་ལགས་སོ།། 
བཙུན་པ་བཅོམ་ལྡན་འདས་དུས་འདིར་ད་ལྟར་གླིང་བཞི་པའི་འཇིག་རྟེན་གྱི་ཁམས་འདི་ན་ཀླུ་དང་།
ཀླུ་ཆེན་པོ་དང་།
ཀླུའི་འཁོར་དང་།
སྐྱེས་པ་དང་།
བུད་མེད་དང་།
ཁྱེའུ་དང་།
བུ་མོ་དང་།
གླིང་བཞི་པ་འདི་ན་གང་ཁ་ཅིག་ཀླུའི་སྐྱེ་གནས་པ་དེ་དག་ཐམས་ཅད་ད་ལྟར་འདིར་མཆིས་པ་རྣམས་དང་།
ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ད་ལྟར་འདུས་པ་ཆེན་པོ་འདིར་མཆིས་པ་རྣམས་དང་།
ད་ལྟར་འདིར་ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
དྲི་ཟ་དང་།
མི་འམ་ཅི་དང་།
ལྷ་མ་ཡིན་དང་།
ལྟོ་འཕྱེ་ཆེན་པོ་དང་།
ཡི་དགས་དང་།
ཤ་ཟ་དང་།
སྲུལ་པོ་དང་།
ལུས་སྲུལ་པོ་འདུས་པ་ཐམས་ཅད་དང་།
བཅོམ་ལྡན་འདས་ཀྱི་ཉན་ཐོས་དང་།
མི་དང་མི་མ་ཡིན་པ་དེ་དག་ད་ལྟར་འདུས་པ་ཆེན་པོ་འདིར་ཆོས་ཉན་པའི་སླད་དུ།
བཅོམ་ལྡན་འདས་ཀྱི་སྤྱན་སྔར་མཆིས་པའི་སེམས་ཅན་དེ་དག་ཐམས་ཅད་ཟས་བཞི་ལ་རྟེན་ཅིང་འཚོ་བར་བགྱིད་ལགས་སོ།། 
བཙུན་པ་བཅོམ་ལྡན་འདས་ད་ལྟའི་དུས་སུ་ཀླུ་ཁྲོ་བོ་ཕུང་བར་བགྱིད་པ་དག་ཞི་བར་མཛད་དུ་གསོལ།
གང་དག་ཀླུ་ཁྲོ་བོ་རྣམས་ནི་བཅོམ་ལྡན་འདས་ཀྱི་བཀའ་ལ་མངོན་པར་མ་དད་པས་རྟག་པར་ཡང་སྒྲུབ་པར་བགྱིད་པ།
སེམས་ཅན་རྣམས་ལ་ཐོ་འཚམས་པ།
སེམས་ཅན་རྣམས་ཀྱི་ལོངས་སྤྱོད་པ་དང་ཉེ་བར་སྤྱོད་པ་དག་མ་རུང་བར་བགྱིད་པ།
འཇིག་རྟེན་ཕ་རོལ་ལ་མི་ལྟ་བ།
སེམས་ཅན་རྣམས་ལ་སྙིང་བརྩེ་བ་མ་མཆིས་ཤིང་སྙིང་རྗེ་མ་མཆིས་པར་ཞུགས་པ།
སྡང་བ།
རྩུབ་པ་ལགས་ཏེ།
བདག་སེམས་ཅན་ཡོངས་སུ་སྨིན་པར་བགྱིད་པ་ལ་བར་ཆད་བགྱིད་པ་ལགས་པས།
དེ་དག་གི་དོན་དུ་བཅོམ་ལྡན་འདས་ཀྱིས་ཐུགས་རྗེ་ཆེན་པོ་བསྐྱེད་དུ་གསོལ།
བཅོམ་ལྡན་འདས་ཀྱིས་དེ་དག་གི་སྡིག་པ་དེ་ཐམས་ཅད་ཞི་བར་མཛད་དུ་གསོལ།
དེ་ནས་བཅོམ་ལྡན་འདས་ཀྱིས་ཀླུའི་གནས་ན་གནས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོ་ལ་བཀའ་སྩལ་པ།
རིགས་ཀྱི་བུ་ཁྱོད་ཀྱིས་དེ་བཞིན་གཤེགས་པ་མར་མེ་མཛད་ཀྱི་སྤྱན་སྔར་ཀླུ་ཡོངས་སུ་སྨིན་པར་བརྩོན་པས་སྨོན་ལམ་བཏབ་པ་ཅི་འདྲ་ཞེ་ན།
སྔོན་དང་།
ད་ལྟར་དང་།
མ་འོངས་པའི་དུས་ཀྱི་ཀླུ་དང་།
ཀླུ་ཆེན་པོ་ཀླུ་ཁྲོ་བོ་སྐྱེ་གནས་བཞི་པ་དག་དབུགས་གདུག་པ་དང་།
ཀླུ་རྣམས་ཀྱི་མིག་གདུག་པ་དང་།
རེག་པ་གདུག་པ་དང་།
ལྕེ་གདུག་པ་དང་།
འདོད་ཆགས་ཀྱི་དུག་དང་།
ཞེ་སྡང་གི་དུག་དང་།
གཏི་མུག་གི་དུག་དང་།
ཀླུ་ཁྲོ་བོ་རྣམས་ཀྱི་སྡིག་པའི་ཆོས་དག་ཅི་ནས་ཀྱང་ཆོས་དང་ལྡན་པས་བསལ་བར་ནུས་པར་བྱའོ།། 
ཅི་ནས་ཀྱང་ཀླུ་ཁྲོ་བོ་དེ་དག་གིས་སེམས་ཅན་རྣམས་ཀྱི་ལོངས་སྤྱོད་དང་།
ཉེ་བར་སྤྱོད་པ་དང་།
ཡོ་བྱད་སྣ་ཚོགས་དང་ལྡན་པ་རྣམས་ལ་གནོད་པར་མི་འགྱུར་བར་བྱའོ།། 
དཀོན་མཆོག་གསུམ་པོ་དེ་དག་ལ་དད་པ་དང་།
དང་བ་དང་།
དགའ་བ་ཐོབ་པར་བྱའོ།། 
འཇིག་རྟེན་ཕ་རོལ་ལ་ལྟ་བ་དང་བཅས་ཤིང་སྡིག་པའི་ཆོས་རྣམས་དང་འབྲལ་བར་འགྱུར་བར་བྱའོ་ཞེས་སྨོན་ལམ་བཏབ་བོ།། 
དེ་སྐད་ཅེས་བཀའ་སྩལ་པ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་བདག་གིས་གང་དག་ཀླུ་ཁྲོ་བོ་དེ་དག་ནི་གནས་དེར་ཞུགས་ཏེ་མཆིས་ནས་ཀླུ་རྣམ་པར་བསྒྱིངས་པའི་གནས་ཞེས་བགྱི་བའི་ཏིང་ངེ་འཛིན་ལ་སྙོམས་པར་ཞུགས་ནས་གནས་པར་བགྱི་ལགས་སོ།། 
ཏིང་ངེ་འཛིན་གྱི་མཐུས་བདག་གིས་དེ་དག་གི་ཁྲོ་བ་དང་།
ང་རྒྱལ་དང་།
དྲེགས་པ་དང་།
འདོད་ཆགས་དེ་དག་ཉེ་བར་ཞི་བར་བགྱི་ལགས་སོ།། 
དེ་དག་འཇམ་པ་དང་།
སྣོད་དུ་རུང་བ་དང་།
སེམས་ཞི་བར་འགྱུར་བ་དང་།
སེམས་འཇིག་རྟེན་ཕ་རོལ་ལ་ལྟ་བར་འགྱུར་བ་དང་།
སེམས་ཅན་ཐམས་ཅད་ལ་སེམས་བྱམས་པ་དང་།
སྙིང་རྗེ་བ་དང་།
སྙིང་བརྩེ་བ་དང་།
སེམས་བརྩེ་བ་ཅན་དུ་འགྱུར་བར་བགྱི་ལགས་སོ།། 
ཀླུ་ཁྲོ་བོ་དང་།
ཀླུ་མ་རུངས་པ་རྣམས་དད་པར་འགྱུར་བར་བགྱི་ལགས་སོ།། 
སེམས་ཅན་ཐམས་ཅད་ལ་མི་འཚེ་ཞིང་སྙིང་བརྩེ་བ་ཅན་གྱི་སེམས་ཀྱི་ས་ལ་གནས་པར་བགྱི་ལགས་སོ།། 
གཞན་ཡང་གང་དག་རྫི་ཆར་དང་།
ཆར་མོ་ཆེ་དང་།
ཐན་ཆེན་དང་།
སྤྲིན་དང་།
སྤྲིན་ཆེན་དང་།
ལྷགས་པ་དང་།
ཚ་བ་དག་གིས་གནོད་པར་གྱུར་པའི་སེམས་ཅན་དེ་དག་གིས་ཐལ་མོ་སྦྱར་ཏེ།
བདག་གི་མིང་བརྗོད་ནས་འདི་སྐད་དུ་རིའི་སྙིང་པོ་ཐུགས་རྗེ་རྒྱ་ཆེ་བ།
ཀླུ་ཡོངས་སུ་སྨིན་པར་མཛད་པ།
བདག་ཅག་དྲན་ལགས་སོ།། 
དྲན་ལགས་སོ།། 
བླ་ན་མེད་པའི་བྱང་ཆུབ་ལ་སྤྱོད་པར་མཛད་པ།
ཐབས་དང་ཡེ་ཤེས་སྣ་ཚོགས་ལ་བརྩོན་པས་མི་སྤྱོད་ལགས་སམ།
བདག་ཅག་སྡུག་བསྔལ་ལས་ཐར་བར་མཛད་དུ་གསོལ།
ཡོངས་སུ་བསྐྱབ་ཏུ་གསོལ་ཞེས་སྨྲ་བ་དག་གིས་འདི་སྐད་དུ་བརྗོད་པར་བགྱིའོ།། 
ཏདྱ་ཐཱ།
སྟམ་བྷ་བྷུ་ཛ།
བི་རེ་ཌུ་བྷུ་ཛ།
གོ་གྷ་བི་རེ་ཛྲ་བྷུ་ཛ།
མེ་རུ་བྷུ་ཛ།
ག་ཏུ་བ་བྷུ་ཛ།
ཧཱུཾ་ཧཱུཾ།
ཨ་ནེ་བ་བྷུ་ཛ།
སྨ་ར་བྷུ་ཛ།
སྨ་ར་ཨ་བརྟ་བྷུ་ཛ།
ནི་མ་བ་བྷུ་ཛ་སྭཱ་ཧཱ།
བཙུན་པ་བཅོམ་ལྡན་འདས་སེམས་ཅན་གང་ཁ་ཅིག་ཀླུ་ཁྲོ་བོ་དེ་དག་གི་རྒྱུས་གནོད་པ་དག་གིས་གནོད་པ་བགྱིས་པར་གྱུར་པ་དེ་ལྟ་བུ་དེ་དག་གིས་བདག་གི་མིང་ནས་བརྗོད་པར་བགྱི་ཞིང་།
ཀླུ་ཁྲོ་བོ།
ང་རྒྱལ་ཅན།
དྲེགས་པ།
ཕྲག་དོག་དང་།
འདོད་ཆགས་ཀྱི་སེམས་ཞི་བར་བགྱི་བའི་སླད་དུ་གསང་སྔགས་འདོན་པ་ན་བདག་གིས་ལྷའི་རྣ་བ་རྣམ་པར་དག་པ་མི་ལས་འདས་པས་ཐོས་ནས་སྐྱེ་གནས་བཞི་པའི་ཀླུ་དང་།
ཀླུ་ཆེན་པོ་དང་།
ཀླུ་རྒན་པོ་དང་།
ཀླུའི་བུ་དང་།
ཀླུའི་འཁོར་རྣམས་དད་པར་མ་བགྱིས་སམ།
དུས་མ་ལགས་པར་དོན་ཆེད་ཡ་ང་བ་ལ་ཞུགས་པ་དག་མ་བཟློག་གམ།
དེའི་ཚེ་དུས་མ་ལགས་པའི་ཆར་མོ་ཆེ་དང་།
ཐན་ཆེན་དང་།
དུས་མ་ལགས་པའི་ལྷགས་པ་དང་།
ཚ་བ་དང་།
རླུང་དང་།
སྤྲིན་དང་།
འཁྲུག་པ་དག་རབ་ཏུ་ཞི་བར་མ་བགྱིས་སམ།
བདག་གིས་བདེ་བའི་ཡོ་བྱད་ཐམས་ཅད་ཀྱིས་སེམས་ཅན་དེ་དག་གི་བསམ་པ་དག་ཡོངས་སུ་རྫོགས་པར་མ་བགྱིས་ན།
བདག་གིས་དུས་གསུམ་གྱི་སངས་རྒྱས་བཅོམ་ལྡན་འདས་ཐམས་ཅད་བསླུས་པར་གྱུར་ཅིག།
བདག་ཉིད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མ་གྱུར་ཅིག།
བཙུན་པ་བཅོམ་ལྡན་འདས་བདག་གིས་སྔོན་འདི་ལྟར་དེ་བཞིན་གཤེགས་པ་མར་མེ་མཛད་འཁོར་ཚོགས་པ་དང་བཅས་པའི་སྤྱན་སྔར་སེམས་ཅན་ཡོངས་སུ་སྨིན་པར་བགྱི་བའི་སླད་དུ་སྨོན་ལམ་བརྟན་པོར་བཏབ་སྟེ།
ཤིན་ཏུ་གནས་པར་གྱུར་ལགས་སོ།། 
དེའི་འོག་ཏུ་ཡང་སངས་རྒྱས་བཅོམ་ལྡན་འདས་སངས་རྒྱས་བྱེ་བ་ཁྲག་ཁྲིག་འབུམ་ཕྲག་སྙེད་འཚོ་ཞིང་གཞེས་པ་འཁོར་ཚོགས་པ་དང་བཅས་པའི་སྤྱན་སྔར་སྨོན་ལམ་བརྟན་པོ་འདི་ལྟ་བུ་དག་བཏབ་སྟེ།
བདག་གིས་དེར་རྟག་པར་སེམས་ཅན་ཡོངས་སུ་སྨིན་པར་བགྱི་བའི་སླད་དུ་ཕ་རོལ་གནོན་པའི་བརྩོན་འགྲུས་ཆེན་པོས་ཤིན་ཏུ་བརྟན་པར་གནས་པར་བགྱིའོ་ཞེས་བརྩོན་པར་བགྱིས་ལགས་སོ།། 
ད་ལྟར་བཅོམ་ལྡན་འདས་ཀྱི་སྤྱན་སྔར་ཡང་ཀླུ་ཁྲོ་བོ་རྣམས་ཡོངས་སུ་སྨིན་པར་བགྱི་བའི་སླད་དུ་རྩོལ་བ་བརྟན་པོར་བགྱིས་ལ།
བདག་གིས་དེ་ལྟ་བུའི་རྩོལ་བ་བརྟན་པོས་བརྩོན་འགྲུས་བརྩམས་པ་ནི་བསྐལ་པ་གྲངས་མ་མཆིས་པར་སྐད་ཅིག་ཙམ་ཡང་བཏང་མ་མྱོང་ལགས་སོ།། 
བདག་གིས་རྟག་པར་ཕ་རོལ་གནོན་པའི་རྩོལ་བ་དང་།
བརྩོན་པ་བརྟན་པོས་སེམས་ཅན་ཡོངས་སུ་སྨིན་པར་བགྱིས་ལགས་པ་རྣམས་ཀྱང་ཡང་ཡོངས་སུ་སྨིན་པར་བགྱི་ལགས་སོ།། 
གཞན་ཡང་བདག་གིས་ཀླུའི་དབང་པོ་དག་ཐེག་པ་ཆེན་པོའི་སྤྱོད་པ་ལ་བརྩོན་པར་བགྱིས་ལགས་ཏེ།
ཀླུ་གླང་པོ་ཆེ་རྣམས་ཀྱི་བདག་པོ་ཀླུའི་རྒྱལ་པོ་ཤིན་ཏུ་རབ་གནས་འདི་དང་།
ཀླུ་སྦྲུལ་རྣམས་ཀྱི་བདག་པོ་ཀླུའི་རྒྱལ་པོ་དགའ་བོ་དང་།
བསྙེན་དགའ་བོ་འདི་གཉིས་དང་།
ཀླུ་རྟ་རྣམས་ཀྱི་བདག་པོ་ཀླུའི་རྒྱལ་པོ་མ་དྲོས་པ་འདི་དང་།
ཀླུ་ཉ་རྣམས་ཀྱི་བདག་པོ་ཀླུའི་རྒྱལ་པོ་ཆུ་ལྷ་དང་།
ཀླུ་སྦལ་པ་རྣམས་ཀྱི་བདག་པོ་ཀླུའི་རྒྱལ་པོ་ཡིད་བཟངས་འདི་རྣམས་ཏེ།
ཀླུ་དེ་ལྟ་བུ་དག་ནི་སེམས་ཅན་རྣམས་ལ་གནོད་པ་བགྱིད་པར་རྔོ་ཐོགས་པ་དག་གོ།། 
ཀླུའི་རྒྱལ་པོ་གཞན་དེ་ལྟ་བུ་དེ་དག་ཀྱང་རང་རང་གི་མཐུས་སེམས་ཅན་རྣམས་ལ་དེ་ལྟ་བུར་གནོད་པ་བགྱིད་པར་རྔོ་ཐོགས་པ་དག་གོ།། 
འདི་ལྟར་ཐེག་པ་ཆེན་པོ་ལ་རབ་ཏུ་ཞུགས་པའི་རྒྱལ་པོ་ཆེན་པོ་དེ་དག་ཐམས་ཅད་ཀྱིས་ཀྱང་སོ་སོ་རང་རང་གི་འཁོར་དང་།
དཔུང་གི་ཚོགས་རྣམས་དུས་མ་ལགས་པར་དེ་ལྟ་བུར་ཡ་ང་བ་བསྒྲུབས་པས་རང་རང་གི་འཁོར་རྣམས་བསྐྱོད་པར་བགྱིད་ལགས་སོ།། 
འདི་ལྟར་འདིར་བཅོམ་ལྡན་འདས་ཀྱི་བསྟན་པ་ཆོས་སྒྲོན་མ་དང་།
དཀོན་མཆོག་གསུམ་གྱི་གདུང་མྱུར་དུ་མི་འཆད་པར་བགྱི་བའི་སླད་དུ་འཁོར་དེར་མཆིས་པ་རྣམས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོ་ཀླུའི་དྲང་སྲོང་ལ་ལེགས་ས་ཞེས་བགྱི་བ་སྩལ་ཏོ།། 
དེའི་ཚེ་ཀླུའི་རྒྱལ་པོ་ཤིན་ཏུ་རབ་གནས་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་བདག་ལ་རྟེན་པའི་ཀླུ་དང་།
ཀླུའི་རྒྱལ་པོ་གང་དག་སྒོ་ང་ལས་སྐྱེ་བ་དང་།
མངལ་ནས་སྐྱེ་བ་དང་།
དྲོད་དང་གཤེར་ལས་སྐྱེ་བ་དང་།
རྫུས་ཏེ་སྐྱེ་བའི་ཀླུ་དེ་དག་གང་ན་བཅོམ་ལྡན་འདས་ཀྱི་འཁོར་ཉན་ཐོས་རྣམས་དང་།
འཁོར་བྱང་ཆུབ་སེམས་དཔའ་དེ་དག་ལ་ཕན་ཚུན་བྱམས་པའི་སེམས་དང་ལྡན་པ་དང་།
ཡུལ་འཁོར་དེར་ཤ་ཁོན་མ་མཆིས་པའི་སེམས་ཀྱིས་གནས་པར་འགྱུར་ལགས་སོ།། 
གནོད་སེམས་མ་མཆིས་པ་དང་།
སེམས་མཉམ་པས་གནས་པར་འགྱུར་ལགས་སོ།། 
གང་དག་ཡུལ་འཁོར་དེའི་རྒྱལ་པོ་དེ་དག་ཀྱང་།
བཅོམ་ལྡན་འདས་ཀྱི་བསྟན་པ་ལ་སེམས་ཤིན་ཏུ་དད་པར་འགྱུར་ལགས་སོ།། 
དེ་དག་བཅོམ་ལྡན་འདས་ཀྱི་བསྟན་པ་ཡང་འཛིན་པར་འགྱུར་ལགས་སོ།། 
དབང་ཕྱུག་གིས་རྒྱགས་པ་དང་དྲེགས་པས་བཅོམ་ལྡན་འདས་ཀྱི་བསྟན་པ་འཇིག་པར་མི་འགྱུར་ལགས་སོ།། 
དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་དག་ལ་འཚེ་བར་མི་འགྱུར་ལགས་སོ།། 
བཙུན་པ་བཅོམ་ལྡན་འདས་ཀྱི་སླད་དུ་རབ་ཏུ་བྱུང་ནས་སྐྲ་བྲེགས་ཏེ་གོས་ངུར་སྨྲིག་བགོས་པ།
སྣོད་དུ་གྱུར་པ་དང་།
སྣོད་དུ་མ་གྱུར་པ་ལྷག་པའི་བསམ་པ་ཅན་རྣམས་ཀྱང་བཅོམ་ལྡན་འདས་ཀྱི་བསྟན་པ་འཛིན་པར་བགྱིད་ལགས་སོ།། 
གཞན་ཡང་ཡུལ་འཁོར་དེ་ན་གང་དག་མི་རྣམས་བཅོམ་ལྡན་འདས་ཀྱི་བསྟན་པ་དེའི་ཚེར་མར་གྱུར་པ་དེ་དག་ཆོས་དང་ལྡན་པས་སྐྲོད་པར་བགྱིད་ལགས་སོ།། 
དེ་ནས་ཡུལ་འཁོར་དེར་དགེ་སྦྱོང་དང་།
བྲམ་ཟེ་བསོད་སྙོམས་པ་རྣམས་ལ་སྔོན་གྱི་རྒྱལ་པོ་དག་གིས་སྔོན་ལྷག་པའི་བསམ་པས་སྦྱིན་པ་ཕུལ་བ་རྣམས་རྒྱལ་རིགས་དགེ་བས་འཕྲོག་པར་མི་བགྱིད་ལ།
རྒྱལ་རིགས་དགེ་བ་བློན་པོ་དང་།
མདུན་ན་འདོན་དང་།
སྐྱེ་བོ་དམག་མི་རྣམས་དང་བཅས་པས་ཚོགས་སྦྱོར་བ་ནི་དོན་ཆེད་ལ་བརྩོན་པ་ལགས་སོ།། 
སྙིང་པོ་བླངས་པ་ལགས་སོ།། 
ལག་བརྐྱང་ནས་ལྷུག་པར་གཏོང་བ་ལགས་ཏེ།
རྒྱལ་རིགས་དགེ་བ་དེ་ཡུལ་འཁོར་དང་བཅས་པར་སྲུང་བར་བགྱི་ལགས་སོ།། 
ཡོངས་སུ་བསྐྱང་བར་བགྱི་ལགས་སོ།། 
དེའི་ཡུལ་ཕྱོགས་ན་རྩོད་པའི་རྙོག་པ་ཐམས་ཅད་དང་།
སོ་སོའི་འཁོར་དག་སྔར་ཇི་སྐད་བསྟན་པ་བཞིན་བསྐྲད་པར་བགྱི་ལགས་སོ།། 
དེ་ཅིའི་སླད་དུ་ཞེ་ན།
ཆོས་གོས་ངུར་སྨྲིག་ཁ་བསྒྱུར་བ་འདི་ནི་སྔོན་གྱི་སངས་རྒྱས་བཅོམ་ལྡན་འདས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ།། 
བྱང་ཆུབ་སེམས་དཔའ་རྣམས་ཀྱི་རྒྱལ་མཚན་ལགས་སོ།། 
མྱ་ངན་ལས་འདས་པར་མཆི་བ་རྣམས་ཀྱི་ལམ་ལགས་སོ།། 
ཉོན་མོངས་པ་རྣམས་ཀྱི་རལ་གྲི་ལགས་སོ།། 
མྱ་ངན་ལས་འདས་པའི་ས་བོན་ལགས་སོ།། 
ལམ་ལས་རབ་ཏུ་ཉམས་པ་རྣམས་ཀྱི་སྒྲོན་མ་ལགས་སོ།། 
ཕུང་པོ་རྣམས་ཀྱི་སྨན་ལགས་སོ།། 
མ་རིག་པའི་མུན་པའི་རླུང་ལགས་སོ།། 
ངན་འགྲོ་རྣམས་ཀྱི་སྲོག་ཤིང་ལགས་སོ།། 
ཉོན་མོངས་པའི་སྐྱོན་གྱིས་ཉམས་པར་གྱུར་པ་རྣམས་ཀྱི་སྐྱུག་སྨན་ལགས་སོ།། 
དགྲ་རྣམས་ཀྱི་རྡོ་རྗེ་ལགས་སོ།། 
དགེ་བའི་རྩ་བ་ཐམས་ཅད་ཀྱི་གཏེར་ལགས་སོ།། 
སྡིག་པས་གོས་པ་རྣམས་ཀྱི་ཆབ་ལགས་སོ།། 
ནོངས་པ་བགྱིད་པ་རྣམས་ཀྱི་མེ་ལོང་ལགས་སོ།། 
སེམས་གཡེངས་པ་རྣམས་ཀྱི་ཏིང་ངེ་འཛིན་ལགས་སོ།། 
ཏིང་ངེ་འཛིན་རྣམས་ཀྱི་ཟ་མ་ཏོག་ལགས་སོ།། 
ཕ་རོལ་ཏུ་ཕྱིན་པ་རྣམས་ཀྱི་ས་གཞི་ལགས་སོ།། 
གཟུངས་རྣམས་ཀྱི་ནོར་བུ་ལགས་སོ།། 
བཟོད་པ་རྣམས་ཀྱི་ཁྱིམ་ལགས་སོ།། 
ས་རྣམས་ཀྱི་སྣོད་ལགས་སོ།། 
ཕས་ཀྱི་རྒོལ་བ་རྣམས་ཀྱི་མཁར་ལགས་སོ།། 
ནད་པ་རྣམས་ཀྱི་སྨན་པ་ལགས་སོ།། 
བསླབ་པ་རྣམས་ཀྱི་རི་ལགས་སོ།། 
ཉོན་མོངས་པས་ཀུན་ནས་གདུངས་པ་རྣམས་ཀྱི་ཟླ་བ་ལགས་སོ།། 
ལྟ་བ་ངན་པར་ལྟུང་བ་རྣམས་ཀྱི་ཉི་མ་ལགས་སོ།། 
ཡེ་ཤེས་ཀྱི་རྒྱ་མཚོ་ལགས་སོ།། 
བྱང་ཆུབ་ཀྱི་ཕྱོགས་པ་རྣམས་ཀྱི་ཕྲེང་བར་གྱུར་པ་ལགས་སོ།། 
ཐམས་ཅད་མཁྱེན་པའི་ཡེ་ཤེས་ཀྱི་བུམ་པ་བཟང་པོ་ལགས་སོ།། 
ཆོས་གོས་ངུར་སྨྲིག་འདི་ནི་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བ་ལགས་སོ།། 
ཆོས་གོས་ངུར་སྨྲིག་འདི་ནི་སེམས་ཅན་རྣམས་ལ་ཆོས་ཀྱི་ཆར་དབབ་པའི་དོན་གྱི་སླད་དུ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ།། 
བཙུན་པ་བཅོམ་ལྡན་འདས་འདི་ལྟར་གང་དག་རྒྱལ་རིགས་གདོལ་པ་དེ་དག་ནི།
བཅོམ་ལྡན་འདས་ཀྱི་བསྟན་པ་འཇིག་པར་བགྱིད་ཅིང་དགེ་སློང་དག་ལ་ཐོ་འཚམས་པར་བགྱིད་པ་ནས།
བཅོམ་ལྡན་འདས་ཀྱི་སླད་དུ་རབ་ཏུ་བྱུང་བ་སྣོད་དུ་གྱུར་པ་དང་།
སྣོད་དུ་མ་གྱུར་པའི་ལུས་ལ་གནོད་པ་བགྱིད་པ་དང་།
ནོར་འཕྲོག་པ་དང་།
སྲོག་གི་བར་ཆད་དག་བགྱིད་པའི་བར་དུའོ།། 
ཡུལ་འཁོར་དེར་གང་དག་སངས་རྒྱས་ལ་དད་པའི་ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
གྲུལ་བུམ་དང་།
ཡི་དགས་མཐུ་བོ་ཆེ་དེ་དག་ཐམས་ཅད་ཀྱང་རྒྱལ་རིགས་གདོལ་པ་ལ་གཤེ་བར་འགྱུར་ཏེ།
དེ་དག་གིས་དེའི་ཡུལ་འཁོར་དུ་ཐབ་མོ་དང་།
རྩོད་པ་དང་།
ལོ་ཉེས་དང་།
ནད་དང་།
ཕ་རོལ་གྱི་དམག་ཚོགས་དག་འབྱུང་བར་བགྱིད་ལགས་སོ།། 
དུས་མ་ལགས་པའི་ཆར་མོ་ཆེ་དང་།
ཐན་ཆེན་དང་།
ལྷགས་པ་དང་།
ཚ་བ་དང་།
རླུང་དང་།
ཉི་མས་གདུངས་པ་དག་གིས་ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་དང་།
རོ་རྣམས་མ་རུང་བར་བགྱིད་ཀྱང་དེ་ན་ཀླུ་རྣམས་ལ་སྐྱོན་ནི་མ་མཆིས་ལགས་ཏེ།
དེ་ན་ཀླུ་རྣམས་རྒྱུ་དེས་ན་གྲགས་པ་མ་ལགས་པས་ནི་གོས་པར་འགྱུར་ལགས་སོ།། 
བཙུན་པ་བཅོམ་ལྡན་འདས་དཔེར་བགྱི་ན་ཡུལ་གྱི་བུད་མེད་བཟང་མོས་ཟས་ངན་པ་འཚལ་ན་དབུགས་དྲི་མི་བདའ་བར་འགྱུར་ལགས་སོ།། 
དེ་བཞིན་དུ་རྒྱལ་རིགས་གདོལ་པས་ཀྱང་རྒྱལ་རིགས་ཀྱི་ཆོས་རྣམས་སྤངས་ནས་དམངས་རིགས་ཀྱི་ཆོས་རྣམས་སྤྱོད་པར་བགྱིད་ན།
ཡུལ་ཕྱོགས་ཐམས་ཅད་སྲུང་བའི་ལྷ་ནས་ཡི་དགས་མཐུ་བོ་ཆེ་དག་གི་བར་དུ་ཁྲོས་པར་འགྱུར་ཏེ།
དེ་དག་གིས་ཡུལ་འཁོར་མ་རུང་བར་བགྱིད་ལ།
ཀླུ་དང་ཀླུ་ཆེན་པོ་རྣམས་གྲགས་པ་མ་ལགས་པས་ཀྱང་གོས་པར་འགྱུར་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
ཀླུའི་བདག་པོ་རྒྱལ་པོ་རྣམས་རྒྱལ་པོའི་བསླབ་པའི་གཞི་གནས་པར་བསྟན་པ་དེ་དང་དེ་དག་མཐོ་རིས་དང་།
མྱ་ངན་ལས་འདས་པའི་བདེ་བ་ལ་བརྩོན་པ་ཡིན་ནོ།། 
གང་དག་རྒྱལ་རིགས་གདོལ་པ་རྒྱལ་རིགས་ཀྱི་བསླབ་པ་ལ་མི་གནས་པ་དེ་དག་ནི་སེམས་ཅན་དམྱལ་བ་མནར་མེད་པའི་བར་ལ་གཞོལ་བ་ཡིན་ནོ།། 
ཀླུའི་བདག་པོ་ང་རང་གི་འཁོར་བསླབ་པ་ལས་མི་འདའ་བར་བསྟན་པ་དེས་ན་དེ་དག་ད་ལྟར་གྱི་དུས་དང་།
མ་འོངས་པའི་དུས་སུ་ངའི་བསྟན་པ་དང་།
དཀོན་མཆོག་གསུམ་གྱི་གདུང་མེད་པར་མི་བྱེད་པར་འགྱུར་རོ།། 
གསོལ་པ།
བཙུན་པ་བཅོམ་ལྡན་འདས་དེ་ལྟ་ལགས་སོ།། 
བཙུན་པ་བདེ་བར་གཤེགས་པ་དེ་ལྟ་ལགས་སོ།། 
བཙུན་པ་བཅོམ་ལྡན་འདས་ཡུལ་འཁོར་གང་དང་གང་དག་ན་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
རི་བྲགས་ཀྱི་གནས་ཡུལ་འཁོར་དེ་ན་བཅོམ་ལྡན་འདས་ཀྱི་ཉན་ཐོས་ཚུལ་ཁྲིམས་དང་ལྡན་ཞིང་ཐོས་པ་མང་པོ་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེར་བདག་གི་འཁོར་གང་དག་ཀླུ་དང་།
ཀླུ་མོ་དང་།
ཀླུ་རྒན་པོ་དང་།
ཀླུ་རྒན་མོ་དང་།
ཀླུའི་བུ་ཕོ་དང་།
ཀླུའི་བུ་མོ་དང་།
ཀླུའི་འཁོར་ཕོ་དང་།
ཀླུའི་འཁོར་མོ་རྣམས་དུས་མ་ལགས་པར་རྫི་ཆར་དང་།
སེར་དྲག་དང་།
ཆར་མོ་ཆེ་དང་།
ཐན་ཆེན་དག་གཏོང་བར་བགྱིད་དམ།
ལྷགས་མོ་ཆེ་དང་།
ཤིན་ཏུ་ཚ་བ་དང་།
ཉི་མས་གདུངས་པ་དག་འབྱུང་བར་བགྱིད་དམ།
སེམས་ཅན་རྣམས་ཀྱི་ལོ་ཏོག་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་གྱི་རོ་དང་།
ལོངས་སྤྱོད་དང་།
ཡོངས་སུ་སྤྱོད་པ་དག་ཆབ་འཚལ་བར་བགྱིད་ན་ཀླུ་དེ་དག་གིས་བདག་བསླུས་པས་དེའི་ལུས་ཐམས་ཅད་འཁུམས་པར་གྱུར་ཅིག།
དེ་དག་རྫུ་འཕྲུལ་དང་བྲལ་ནས་འགྲོ་མི་ནུས་པར་གྱུར་ཅིག།
རིམས་ནད་ཀྱིས་གདུངས་པར་གྱུར་ཅིག།
ལོངས་སྤྱོད་ཐམས་ཅད་དང་བྲལ་བར་གྱུར་ཅིག།
སྤོབས་པ་མེད་པར་གྱུར་ཅིག།
དོན་བྱེད་མི་ནུས་པར་གྱུར་ཅིག་ཅེས་མནས་བསྒག་པར་བགྱིའོ།། 
ཏདྱ་ཐཱ།
ནཱ་ག་ཛན་དུ་ཤེ།
ནཱ་ག་མེ་ནེ།
ནཱ་ག་དྷ་ར་གཱུ་གྷྲ་གཱུ་གྷྲ།
ཛ་ལ་གཱུ་གྷྲ།
ཨ་བི་མཱ་ར་གེ།
ས་ཧ་སྲ་མུ་ཁེ།
ཀ་ལ་ཏི་མ་པུ་སེ།
ནཱ་ག་སྟམ་བྷ་རི།
ཛ་ཡ་བ་ཕ་ལེ།
བི་མུ་ཤ་ཀྲཻ་སྭཱ་ཧཱ།
ཐམས་ཅད་དང་ལྡན་པའི་འཁོར་གྱིས་དེ་ཉིད་དུ་ལེགས་སོ་ཞེས་བྱ་བ་བྱིན་ནོ།། 
དེ་ཉིད་ཀྱི་ཚེ་ཐམས་ཅད་དང་ལྡན་པའི་ཀླུའི་འཁོར་རྣམས་ཤུགས་དྲག་པོར་འཁྲུགས་ཤིང་དངངས་པར་གྱུར་ཏོ།། 
དེའི་ཚེ་ཀླུའི་རྒྱལ་པོ་དགའ་བོ་དང་།
བསྙེན་དགའ་བོ་གཉིས་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་ད་ལྟར་དང་།
མ་འོངས་པའི་དུས་སུ་རྒྱལ་རིགས་གདོལ་པ་དེ་དག་གཞན་ལ་སྦྱིན་པར་མ་དད་ཅིང་བདག་ཉིད་ལོངས་སྤྱོད་པར་འཚལ་ལ།
འཇུངས་པ་ལོངས་སྤྱོད་ལ་སེམས་ཀུན་དུ་འཛིན་ཅིང་ལག་མི་རྐྱོང་བས་དགེ་སྦྱོང་དང་།
བྲམ་ཟེ་དང་།
བཀྲེན་པ་དང་།
ཕོངས་པ་དང་།
འགྲོན་པོ་སློང་བ་རྣམས་ཀུན་ནས་ཚིམ་པར་མི་བགྱིད་ལགས་སོ།། 
ཕོ་བྲང་འཁོར་དང་།
ལྗོངས་ཀྱི་མི་དང་།
འཁོར་རྣམས་ཡང་དག་པའི་བདེ་བས་ཚིམ་པར་མི་བགྱིད་ལགས་སོ།། 
རྒྱལ་རིགས་གདོལ་པ་དེ་དག་ལ་ཡུལ་ཕྱོགས་སྲུང་བའི་ལྷ་དང་།
ཀླུ་དང་།
གནོད་སྦྱིན་དང་།
སྲིན་པོ་དང་།
ལྷ་མ་ཡིན་དང་།
གྲུལ་བུམ་དང་།
ཡི་དགས་མཐུ་བོ་ཆེ་དེ་དག་ཐམས་ཅད་ཀྱང་ཁྲོས་པར་གྱུར་ཏེ།
དེ་དག་གི་ཡུལ་འཁོར་དུ་ཐབ་མོ་དང་།
རྩོད་པ་དང་།
མུ་གེ་དང་།
ནད་དང་།
ཕ་རོལ་གྱི་དམག་ཚོགས་དག་ཀུན་དུ་འབྱུང་བར་བགྱིད་ལགས་སོ།། 
འབྲུ་དང་སྨན་གྱི་བར་གྱི་རོ་རྣམས་མ་རུང་བར་བགྱིད་ཀྱང་དེ་ན་ཀླུ་དང་།
ཀླུ་ཆེན་པོ་རྣམས་ལ་སྐྱོན་ནི་མ་མཆིས་ལགས་ཏེ།
དེ་ན་ཀླུ་རྣམས་རྒྱུ་དེས་ན་གྲགས་པ་མ་ལགས་པས་ནི་གོས་པར་འགྱུར་ལགས་སོ།། 
བཙུན་པ་བཅོམ་ལྡན་འདས་དཔེར་བགྱི་ན་ཕྱི་ས་ཁུང་གི་དྲི་མི་བདའ་བ་བསེར་མས་འཚལ་ན་དྲི་མི་བདའ་བར་འགྱུར་བ་དེ་བཞིན་དུ།
བཙུན་པ་བཅོམ་ལྡན་འདས་རྒྱལ་རིགས་གདོལ་པ་རྣམས་ཀྱིས་ཀྱང་ཡུལ་ཕྱོགས་ཐམས་ཅད་སྲུང་བ་དག་ཁྲོས་པར་གྱུར་ཏེ།
ཡུལ་འཁོར་དེ་མ་རུང་བར་བགྱིད་ལགས་སོ།། 
ཀླུ་རྣམས་ཀྱང་གྲགས་པ་མ་ལགས་པས་གོས་པར་འགྱུར་ལགས་སོ།།།། 
བམ་པོ་གསུམ་པ་སྟེ་ཐ་མ།
ཡང་ན་ཀླུ་ཐམས་ཅད་བདག་གི་བསླབ་པ་ལས་མི་འདའ་བར་བདག་གིས་ལུང་དབོག་པར་བགྱི་སྟེ།
ཡུལ་འཁོར་གང་དང་གང་དག་ན་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
རི་བྲགས་ཀྱི་གནས་ཡུལ་འཁོར་དེ་ན་ད་ལྟར་དང་མ་འོངས་པའི་དུས་སུ་བཅོམ་ལྡན་འདས་ཀྱི་ཉན་ཐོས་ཚུལ་ཁྲིམས་དང་ལྡན་ཞིང་ཐོས་པ་མང་པོ་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེར་བདག་གི་འཁོར་གང་དག་ཀླུ་དང་།
ཀླུ་མོ་དང་།
ཀླུ་རྒན་ཕོ་དང་།
ཀླུ་རྒན་མོ་དང་།
ཀླུའི་བུ་ཕོ་དང་།
ཀླུའི་བུ་མོ་དང་།
ཀླུའི་འཁོར་ཕོ་དང་།
ཀླུའི་འཁོར་མོ་སྒོ་ང་ལས་སྐྱེ་བ་དང་།
མངལ་ནས་སྐྱེ་བ་དང་།
དྲོད་གཤེར་ལས་སྐྱེ་བ་དང་།
རྫུས་ཏེ་སྐྱེ་བ་དག་དུས་མ་ལགས་པར་ར་རྫི་ཆར་དང་།
སེར་དྲག་དང་།
ཆར་མོ་ཆེ་དང་།
ཐན་ཆེན་དག་གཏོང་བར་བགྱིད་དམ།
ལྷགས་མོ་ཆེ་དང་།
ཤིན་ཏུ་ཚ་བ་དང་།
ཉི་མས་གདུངས་པ་དག་འབྱུང་བར་བགྱིད་དམ།
སེམས་ཅན་རྣམས་ཀྱི་ལོ་ཏོག་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་དང་།
རོ་དང་།
ལོངས་སྤྱོད་དང་།
ཡོངས་སུ་སྤྱོད་པ་དག་ཆབ་འཚལ་བར་བགྱིད་ན་ཀླུ་དེ་དག་གིས་བདག་བསླུས་པས་དེའི་ལུས་ཐམས་ཅད་འཁུམས་པར་གྱུར་ཅིག།
དེ་དག་རྫུ་འཕྲུལ་དང་བྲལ་ནས་འགྲོ་མི་ནུས་པར་གྱུར་ཅིག།
རིམས་ནད་ཀྱིས་གདུངས་པར་གྱུར་ཅིག།
ལོངས་སྤྱོད་ཐམས་ཅད་དང་བྲལ་བར་གྱུར་ཅིག།
སྤོབས་པ་མེད་པར་གྱུར་ཅིག།
དོན་བྱེད་མི་ནུས་པར་གྱུར་ཅིག་ཅེས་མནས་བསྒག་པར་བགྱིའོ།། 
ཏདྱ་ཐཱ།
ཀརྣ་གཱུ་མེ།
ཀུམ་བྷ་རཀྵེ།
བར་མ་གུ་ཎེ།
ཨཱ་ཀ་ལ་ཀྵེ།
བཻ་ཤ་ནེ།
བི་མཱརྒ་ཀྵེ།
ཀུ་ན་བི་ར་གེ།
ཨ་ཏ་ས་ལེ།
ན་ཡན་ཏུ་མ་བྷེ།
ཀཱ་ལ་ཀུ་ཤེ།
ནང་གུ་པྲ་བྷེ།
གན་དྷར་པ་སེ་སྭཱ་ཧཱ།
དེ་ནས་ཐམས་ཅད་དང་ལྡན་པའི་འཁོར་དེས་ལེགས་སོ།། 
ཞེས་བགྱི་བ་སྩལ་ལགས་སོ།། 
དེ་ནས་ཀླུའི་རྒྱལ་པོ་མ་དྲོས་པ་ཞེས་བྱ་བ་ནས་སྔར་ཇི་སྐད་གསུངས་པའི་བར་དུའོ།། 
ཏདྱ་ཐཱ།
ན་བ་བྷི་ཤེ།
ན་བ་ན་མ་བྷི་ཤེ།
ཨཱ་ནོ་ཀྵེ།
ན་བ་ཀུཉྫ་བྷི་ཀྵེ།
ཁ་ག་བཻ་ཁ།
ས་ར་ཏྲོ་ན་ནྱ།
པཱ་པཱ་ཡ་སི་ལེ།
ན་རཱ་ཡ་ཎ་གུ་ཎེ།
བི་ན་སྟེ་ལེ།
ད་ཤ་ཀྲ་མཻ།
ཨ་ཀྵུ་དྷཱ་ཉེ་སེ།
ཨཱ་ནི་ས་བེ་སྭཱ་ཧཱ།
ཀླུའི་རྒྱལ་པོ་ཆུ་ལྷ་ཞེས་བྱ་བ་ནས་སྔར་ཇི་སྐད་གསུངས་པའི་བར་དུའོ།། 
ཏདྱ་ཐཱ།
ཧི་མ་བེ་མེ།
པ་ལི་ཀྵི་ཎ་གུ་ཎེ།
རུ་ཎ་བིན་དུ་ཏྲི་ཎཻ།
ཙ་རཀྵ་དྷ་རེ།
མེ་གྷ་སང་ཀྲ་མེ།
བྱ་པུ་ཊུ་ཀེ་ཤེ།
དྲུ་མོ་དེ།
མཱ་ཡེ་ཏ་ན་ཀུ་སེ།
ཙ་ར་མ་ཧི་ཀེ།
ཙ་ལང་གེ།
ནཱ་ནཱ་དཏྟེ།
ཀ་ཊུ་ཀ་ཏཱུ་ལེ་སྭཱ་ཧཱ།
སྔར་ཇི་སྐད་གསུངས་པའི་བར་དུའོ།། 
དེའི་ཚེ་ཀླུའི་རྒྱལ་པོ་ཡིད་བཟངས་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་བདག་ལ་རྟེན་པའི་ཀླུ་དང་།
ཀླུ་ཆེན་པོ་དེ་དག་ནི་སྒོ་ང་ལས་སྐྱེ་བ་དང་།
མངལ་ནས་སྐྱེ་བ་དང་།
དྲོད་གཤེར་ལས་སྐྱེ་བ་དང་།
རྫུས་ཏེ་སྐྱེ་བ་དག་ལགས་སོ།། 
བཙུན་པ་བཅོམ་ལྡན་འདས་ད་ལྟར་དང་མ་འོངས་པའི་དུས་སུ་རྒྱལ་རིགས་གདོལ་པ་དེ་དག་གིས་རྒྱལ་རིགས་ཀྱི་ཆོས་སྤངས་ནས་དམངས་རིགས་ཀྱི་ཆོས་རྣམས་སྤྱོད་པར་བགྱིད་དེ།
སེམས་ཅན་དམྱལ་བ་མནར་མ་མཆིས་པའི་བར་དག་ལ་གཞོལ་བ་ལགས་སོ།། 
རྒྱལ་རིགས་གདོལ་པ་དེ་དག་གི་སྐྱོན་གྱིས་ཀླུ་རྣམས་མ་ནོངས་བཞིན་དུ་གྲགས་པ་མ་ལགས་པས་གོས་པར་འགྱུར་ལགས་སོ།། 
རྒྱུ་དེས་ན་ཀླུ་རྣམས་ལས་ཀྱི་སྒྲིབ་པ་དག་བགྱིད་པར་འགྱུར་ལགས་སོ།། 
དེ་ལྟ་ལགས་པས་བདག་ཅག་གིས་ནི་བཅོམ་ལྡན་འདས་ཀྱི་བཀའ་ལ་བཀུར་སྟི་བགྱི་ཞིང་གཟུང་བར་བགྱི་སྟེ།
དཔེར་བགྱི་ན་འཁོར་ལོས་སྒྱུར་བའི་རྒྱལ་པོ་དེས་ཡུལ་གྱི་བུད་མེད་བཟང་མོ་ཁྲུས་ལེགས་པར་བགྱིས་ཏེ་སྤོས་ཀྱིས་བྱུགས་ནས་གོས་མཆོག་ཏུ་བཟང་བ་བསྐོན་ཏེ།
ཡན་ལག་གི་དམ་པ་མགོ་བོ་ལ་རིན་པོ་ཆེ་སྣ་བདུན་ལས་གྲུབ་པའི་ཕྲེང་བ་མང་པོ་དག་བཏགས་ཤིང་དཔུང་རྒྱན་དང་།
གསེར་སྐུད་དང་།
སོར་གདུབ་དང་།
ལག་རྒྱན་དང་།
རྐང་རྒྱན་དག་གིས་བརྒྱན་ནས་གླང་པོ་ཆེའི་བཞོན་པ་ལ་བསྐྱོན་ཏེ།
འཁོར་ཕལ་མོ་ཆེ་དང་ལྷན་ཅིག་ཁྲིད་པ་དེ་བཞིན་དུ་ད་ལྟར་འཁོར་ལོས་སྒྱུར་བའི་རྒྱལ་པོ་ཆོས་དང་ལྡན་པ།
དེ་བཞིན་གཤེགས་པས་ཀྱང་བདག་ཅག་ཀླུ་རྣམས་དུད་འགྲོའི་སྐྱེ་གནས་སུ་བསྡུས་པའི་ལུས་མ་སྣད་མ་ཉམས་ལ།
མཆོག་ཏུ་ཁྲོ་བ་དང་།
ང་རྒྱལ་དང་།
དྲེགས་པའི་དྲི་མས་བསྒོས་པ།
བདག་ཅག་ཀླུ་ཐམས་ཅད་རྒྱགས་པས་མྱོས་པ་མ་མཆིས་པའི་ཆོས་ཀྱི་ཆུས་བཀྲུས་ལགས་སོ།། 
བདག་ཅག་ལ་ངོ་ཚ་ཤེས་པ་དང་།
ཁྲེལ་ཡོད་པའི་གོས་བསྐོན་ལགས་སོ།། 
བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཕྲེང་བས་བཅིངས་ལགས་སོ།། 
བདག་ཅག་གི་སེམས་དང་།
ཡིད་དང་།
རྣམ་པར་ཤེས་པ་དག་བཟོད་པ་དང་།
གཟུངས་དང་།
ས་རྣམ་པ་སྣ་ཚོགས་ཀྱིས་ལེགས་པར་བརྒྱན་ལགས་སོ།། 
ཐེག་པ་ཆེན་པོའི་ཤིང་རྟ་དག་གིས་བཏེག་ལགས་སོ།། 
གང་ན་སངས་རྒྱས་ཀྱི་ཞིང་སྙིགས་མ་ལྔ་དང་བྲལ་བ་ཤིན་ཏུ་ཡོངས་སུ་དག་པར་སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་ཚོགས་ཡོངས་སུ་དག་པས་བསྐོར་ནས་ཐེག་པ་ཆེན་པོའི་ཆོས་ཀྱི་གཏམ་དག་པ་དག་སྟོན་པ་དེར་བདག་ཅག་མཆི་ལགས་སོ།། 
དེ་ཅིའི་སླད་དུ་ཞེ་ན།
ད་ལྟར་བདག་ཅག་བཅོམ་ལྡན་འདས་ཀྱི་བཀའ་ལ་བཀུར་སྟི་བགྱིད་ཅིང་འཛིན་པར་བགྱིད་ལགས་སོ།། 
དེ་ལྟ་ལགས་པས་བདག་ཅག་འཁོར་དང་བཅས་པ་བཅོམ་ལྡན་འདས་ཀྱི་བཀའ་ལ་ཤིན་ཏུ་གནས་པར་བགྱིད་ལགས་སོ།། 
གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
རི་བྲགས་ཀྱི་གནས་གང་དང་གང་ན་སེམས་ཅན་ཉན་ཐོས་ཀྱི་ཐེག་པ་པ་དང་།
རང་སངས་རྒྱས་ཀྱི་ཐེག་པ་པ་དང་།
ཐེག་པ་ཆེན་པོ་པ་དག་ཁྱིམ་ན་གནས་པའམ།
རབ་ཏུ་བྱུང་བའམ།
ཚུལ་ཁྲིམས་དང་ལྡན་པའམ།
ཚུལ་ཁྲིམས་འཆལ་པའམ།
ཐོས་པ་མང་བའམ།
ཐོས་པ་ཉུང་བའམ།
བརྩོན་འགྲུས་བརྩམས་པའམ།
ལེ་ལོ་ཅན་ནམ།
མཉམ་པར་གཞག་པའམ།
མཉམ་པར་མ་གཞག་པའམ།
དྲན་པ་དང་ལྡན་པའམ།
དྲན་པ་ཉམས་པ་རྣམས་བཅོམ་ལྡན་འདས་དང་།
ཆོས་དང་།
དགེ་འདུན་དང་།
འཕགས་པ་དགྱེས་པའི་ཚུལ་ཁྲིམས་དག་ལ་དགའ་ཞིང་དད་པ་དང་།
བཀུར་སྟི་དང་།
བླ་མར་བགྱིད་པ་དང་།
རི་མོ་བགྱིད་པ་དང་།
བྱང་ཆུབ་རྣམ་གསུམ་གང་ཡང་རུང་བ་དག་ལ་རབ་ཏུ་ཞུགས་པ།
བཅོམ་ལྡན་འདས་ཀྱི་ཉན་ཐོས་སྦྱིན་གནས་དེ་ལྟ་བུ་དག་གནས་ཤིང་མཆིས་པ་དེ་དང་དེར་བདག་ཅག་ཡིད་ཀྱིས་དགའ་ཞིང་དད་པ་དང་།
བཀུར་སྟི་དང་།
བླ་མར་བགྱི་བ་དང་།
རི་མོ་དག་གིས་གནས་པར་བགྱི་ལགས་སོ།། 
ཡུལ་འཁོར་དེ་དང་དེའི་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
རི་བྲགས་དེར་བདག་གི་འཁོར་ཀླུ་དང་།
ཀླུ་མོ་དང་།
ཀླུ་རྒན་ཕོ་དང་།
ཀླུ་རྒན་མོ་དང་།
ཀླུའི་བུ་དང་།
ཀླུའི་བུ་མོ་དང་།
ཀླུའི་འཁོར་ཕོ་དང་།
ཀླུའི་འཁོར་མོ་དག་དུས་མ་ལགས་པར་རྫི་ཆར་དང་།
སེར་དྲག་དང་།
ཆར་མོ་ཆེ་དང་།
ཐན་ཆེན་དག་གཏོང་བར་བགྱིད་དམ།
ལྷགས་མོ་ཆེ་དང་།
ཤིན་ཏུ་ཚ་བ་དག་འབྱུང་བར་བགྱིད་དམ།
སེམས་ཅན་རྣམས་ཀྱི་ལོ་ཏོག་དང་།
ལོ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་གྱི་རོ་དང་།
ལོངས་སྤྱོད་དང་།
ཡོངས་སུ་སྤྱོད་པ་དག་ཆབ་འཚལ་བར་བགྱིད་ན་ཀླུ་དེ་དག་གིས་བདག་བསླུས་པས་དེ་དག་ཐམས་ཅད་ཀྱི་ལུས་འཁུམས་པར་གྱུར་ཅིག།
དེ་དག་རྫུ་འཕྲུལ་ཉམས་ནས་འགྲོ་མི་ནུས་པར་གྱུར་ཅིག།
རིམས་ནད་ཀྱིས་ཀུན་ཏུ་གདུངས་པར་གྱུར་ཅིག།
དབང་པོ་ཐམས་ཅད་མ་ཚང་བར་གྱུར་ཅིག།
ལོངས་སྤྱོད་དང་ཡོངས་སུ་སྤྱོད་པ་ཐམས་ཅད་དང་བྲལ་བར་གྱུར་ཅིག།
ལས་བྱེད་མི་ནུས་པར་གྱུར་ཅིག།
ཏདྱ་ཐཱ།
བུདྷ་ཛ་ཡེ།
བཱ་ལ་ཀྵེ།
ཨ་མ་ནི་མེ།
བྷུ་ཏ་ས་ལི་ལེ།
ཨ་ན་མང་དྷྱེ།
པྲ་ཏྱ་ནི་ལེ།
ཨ་བ་ནི་ལ་མེ།
ཁི་ལ་ཤོ་མེ།
ནསྟུ་པི་པཱ་ལེ།
ཛི་ས་ཛི་ཧཱ།
སྐན་དྷ་པཱ་ལེ།
བྷ་ར་ནི་ཀྲི་ཡེ་སྭཱ་ཧཱ།
དེར་ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་བཞིན་དང་མིག་ཡིད་དུ་འོང་བས་ཤིན་ཏུ་དགོད་ཅིང་ཐལ་མོ་སྦྱར་ནས་ལེགས་སོ་ཞེས་བྱ་བ་བྱིན་ཏེ།
འདི་སྐད་དུ་སྐྱེས་བུ་དམ་པ་ཁྱོད་སེམས་ཅན་ཐམས་ཅད་ལ་ཕན་པར་འདོད་པ་ཡིན་ཏེ།
སྐྱེས་བུ་དམ་པ་ཁྱོད་ཀྱིས་དེ་ལྟར་བྱ་བ་ནི་ལེགས་སོ་ལེགས་སོ་ཞེས་སྨྲས་ནས།
ཐམས་ཅད་དང་ལྡན་པའི་ཀླུའི་འཁོར་དེ་དག་ཤུགས་དྲག་པོས་འཁྲུགས་ཤིང་དངངས་ལ་ཀུན་ཏུ་འགུལ་ཞིང་མངོན་པར་མི་དགའ་བ་དང་ཀུན་ཏུ་འཁོར་བར་གྱུར་ཏོ།། 
དེའི་ཚེ་དྲི་ཟའི་དྲང་སྲོང་དགའ་བར་འབྱུང་བ་ཞེས་བྱ་བ་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
ཐམས་ཅད་དང་ལྡན་པའི་འཁོར་དང་བཅས་པ་བདག་ལ་དགོངས་སུ་གསོལ།
ད་ལྟར་དང་མ་འོངས་པའི་དུས་སུ་གང་དག་རྒྱལ་རིགས་གདོལ་པ་བླུན་པོ་མཁས་སོ་སྙམ་པའི་ང་རྒྱལ་ཅན་ང་རྒྱལ་དང་རྒྱགས་པས་ཉམས་པ།
འཇིག་རྟེན་ཕ་རོལ་ལ་མི་ལྟ་བ།
གཡོ་སྒྱུ་ཅན།
སྙིང་རྗེ་མ་མཆིས་པ།
དགེ་སློང་ལ་ཐོ་འཚམས་པར་བགྱིད་པ་ནས་ཐ་ན་བཅོམ་ལྡན་འདས་ཀྱི་སླད་དུ་སྐྱབས་སུ་མཆིས་ནས་ཉེ་བར་གནས་པ།
སྐྲ་བྲེགས་ཏེ་གོས་ངུར་སྨྲིག་བགོས་པ་ལ་ཐོ་འཚམས་པ་དག་འབྱུང་སྟེ།
བཅོམ་ལྡན་འདས་ཀྱི་སླད་དུ་རབ་ཏུ་བྱུང་བ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ།
དཀོན་མཆོག་གསུམ་གྱི་གདུང་འབར་བར་བགྱིད་པ་དག་ལ་ཐོ་འཚམས་པའི་རྒྱལ་རིགས་གདོལ་པ་དེ་དག་ཏིང་ངེ་འཛིན་གྱི་དབང་གིས་མནས་བསྒག་པར་བགྱི་བ་ནི་ལོངས་སྤྱོད་ཀྱིས་འཁྲུགས་པར་གྱུར་ཅིག།
རྒྱལ་ཕྲན་གྱིས་འཁྲུགས་པར་གྱུར་ཅིག།
རྒྱལ་པོས་འཁྲུགས་པར་གྱུར་ཅིག།
ནང་དམག་དང་།
ཕ་རོལ་གྱི་དམག་ཚོགས་དག་གིས་འཁྲུགས་པར་གྱུར་ཅིག།
ཆུ་མེད་པས་འཁྲུགས་པར་གྱུར་ཅིག།
ནད་ཀྱིས་འཁྲུགས་པར་གྱུར་ཅིག།
གཟས་འཁྲུགས་པར་གྱུར་ཅིག།
བྱ་མ་རྟས་འཁྲུགས་པར་གྱུར་ཅིག།
རྩེ་དགས་འཁྲུགས་པར་གྱུར་ཅིག།
ཕ་ཚན་གྱིས་འཁྲུགས་པར་གྱུར་ཅིག།
འཁོར་གྱིས་འཁྲུགས་པར་གྱུར་ཅིག།
འབྱུང་བ་ཆེན་པོས་འཁྲུགས་པར་གྱུར་ཅིག།
ཡི་དགས་མཐུ་བོ་ཆེས་འཁྲུགས་པར་གྱུར་ཅིག་ཅེས་བགྱི་བ་ནས།
རྒྱལ་རིགས་ཀྱིས་འཁྲུགས་པར་གྱུར་ཅིག།
བྲམ་ཟེ་དང་།
དམངས་རིགས་དང་།
བུད་མེད་དང་།
སེང་གེ་དང་།
སྟག་དང་།
སྤྱང་ཀི་དག་གིས་འཁྲུགས་པར་གྱུར་ཅིག་ཅེས་བགྱི་བའི་བར་དུ་རྒྱལ་རིགས་གདོལ་པ་དེ་དག་མནས་བསྒག་པར་བགྱི་ལགས་སོ།། 
ཏདྱ་ཐཱ།
བ་ནེ་ཡ་བ་ན་པ་ལེ།
མ་ཧཱ་བརྟ་ན་ཏྲཻ།
དྲུ་མ་ཙྪ་ཏེ།
ཀུ་སུ་མ།
བ་ར་ཊེ།
ཡུ་ག་ཏེ།
སམ་བྷཱ་ཀྵེ།
བྷཱི་མ་དྲི་བཱ་ཀྵེ།
ས་ལོ་པ་ནཱ་ཡ།
པ་རི་བཱ་རཻ།
བྷཱུ་མ་དྲུ་ཀྲ་མེ།
ནཻ་རན་ཏ་ན།
ཛ་སི་ལ་མེ་ན་ཏྲཻ།
བཻ་མ་བ་ཏ།
མ་ཤྲཱ་ཁཱ་ཛེ།
ན་ཡ་ན་ཧིང་ཀུ་ལེ།
པི་བད་ཚ།
བྷྲི་སེ།
དྷ་ན་མུ་ཙེ།
སང་ག་བྱོ་ཀྵཻ།
པ་ལ་མིན་དྷ་ད་ལཻ།
བྷཱུ་མི་པཥྚེ།
རོ་མ་ད་ལཻ།
བ་ན་ག་ཛཻ།
ཏཱུ་ཊ་པ་ཊེ།
ཨཱ་པ་ཊེ་ཌྷ།
ན་ཡ་དྲི་ཥྚི།
ཛི་ཧྭཱ་ཀྲ་ནེ།
ཨུ་ཏ་རཀྵེ།
གན་དྷར་བྷེ་སི་མི་སྭཱ་ཧཱ།
གང་དག་རྒྱལ་རིགས་གདོལ་པ་འཇིག་རྟེན་ཕ་རོལ་ལ་མི་ལྟ་ཞིང་།
བཅོམ་ལྡན་འདས་ཀྱི་ཉན་ཐོས་རྣམས་ལ་ཐོ་འཚམས་པ་དེ་དག་དེ་ལྟར་གྱུར་ཅིག།
དེའི་ཚེ་ཐམས་ཅད་དང་ལྡན་པའི་དྲི་ཟའི་འཁོར་རྣམས་ཀྱིས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱི་བསྟན་པ་ལ་ཐོ་འཚམས་པར་བགྱིད་པའི་རྒྱལ་རིགས་གདོལ་པ་དེ་དག་ལ་བདག་ཅག་ཅི་དགར་བགྱིད་དུ་སྩལ་དུ་གསོལ།
བདག་ཅག་རང་རང་གི་གནས་ན་རྩེད་མོ་ལ་ཆགས་ཤིང་ཡོངས་སུ་སྤྱོད་པར་བགྱིད་དམ།
དགའ་སྐྱིད་ཉམས་སུ་མྱོང་བར་བགྱིད་ན་བདག་ཅག་ཀྱང་མནའི་ཁོངས་སུ་གཏོགས་པར་གྱུར་ཅིག།
དེའི་ཚེ་ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་ཀྱིས་ལེགས་སོ་ཞེས་བྱ་བ་བྱིན་ནོ།། 
དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སའི་སྙིང་པོས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་བདག་གིས་ཀྱང་ཏིང་ངེ་འཛིན་ཐམས་ཅད་ལ་རྣམ་པར་རྩེ་བ་མངོན་པར་ཤེས་པའི་རྒྱལ་མཚན་གྱི་སྲོག་ཤིང་ཞེས་བྱ་བའི་གཟུངས་ཀྱི་སྒོ་ཆེན་པོ་བཤད་པར་བགྱི་སྟེ།
རྒྱལ་མཚན་གྱི་སྲོག་ཤིང་ཞེས་བྱ་བའི་གཟུངས་ཆེན་པོའི་སྒོ་གང་གི་རྣ་ལམ་དུ་གྲག་པ་དེའི་རྣ་བའི་ནད་དག་རབ་ཏུ་ཞི་བར་བགྱིད་དོ།། 
དེའི་འདོད་ཆགས་དང་།
ཞེ་སྡང་དང་།
གཏི་མུག་ལ་སོགས་པ་ཉོན་མོངས་པ་རྣམས་རབ་ཏུ་ཞི་བར་བགྱིད་དོ།། 
གལ་ཏེ་ན་བསྲབས་པར་འགྱུར་རོ།། 
རྒྱ་མཚོའི་ཤུན་པ་མན་ཛ་ན་ལ་གསང་སྔགས་ཀྱི་ཚིག་འདི་ལན་འབུམ་བཟླས་བརྗོད་བགྱིས་ནས་རྒྱལ་རིགས་ཀྱི་རྔ་ལ་བསྐུས་ནས་རྔ་དེའི་སྒྲ་གང་དང་གང་གི་རྣ་ལམ་དུ་གྲག་པ་དེ་དང་དེའི་འདོད་ཆགས་དང་།
ཞེ་སྡང་དང་།
གཏི་མུག་ལ་སོགས་པ་ཉོན་མོངས་པ་རྣམས་བསྲབས་པར་འགྱུར་རོ།། 
དེ་དང་དེ་དག་བཅོམ་ལྡན་འདས་ཀྱི་བསྟན་པ་ལ་ཤིན་ཏུ་དགའ་ཞིང་བཀུར་སྟི་དང་།
བླ་མར་བྱེད་པ་དང་།
རི་མོར་བྱེད་པ་དག་རབ་ཏུ་འཐོབ་པར་འགྱུར་རོ།། 
ཆོས་ཀྱི་རྗེས་སུ་འབྲང་བས་འཇུག་པར་འགྱུར་རོ།། 
འཇིག་རྟེན་ཕ་རོལ་ལ་ལྟ་བ་དང་།
ལོངས་སྤྱོད་དང་ཡོངས་སུ་སྤྱོད་པ་དང་མི་འབྲལ་ལ་སེམས་ཅན་ཐམས་ཅད་ཀྱི་མིག་ཏུ་འོང་བ་དང་།
སྙིང་དུ་སྡུག་པར་འགྱུར་རོ།། 
ཏདྱ་ཐཱ།
པཱུརྦ་མཱརྒ་ཨ་མ་ལོ་མ་ཏི།
ཀྵིཏྟི་ལ།
བྷྲུ་བཻ་པྲ་ན་ཁ་ན།
ཌཻ་དུརྨ་ཁི་ལཻ།
མཏྶ་ཏཱུ་ལཻ།
གཽ་ར་སནྡྷཻ་ན་ཀྵུ་བ་ར་མཻ།
བུདྡྷ་ར་ཤྨྱི་པིངྒ་ལ་གྷྲི་མེ།
ལོ་ཧོ་ཏཱ་ར་བྷེ།
ནངྒ་ལ་སཱུ་རྱེ།
བྷ་ག་བ་རི་ཎེ།
ཨན་དྷརྦ་ཨུ་རེ།
ཀ་ར་ཧྲུ་ཛེ།
ཀེ་ཤ་ལོ་ཧི།
ས་མཱ་དྷི་དྷུ་རེ་སྭཱ་ཧཱ།
དེ་ནས་དེ་ཉིད་དུ་བཅོམ་ལྡན་འདས་ཀྱིས་ལེགས་སོ་ཞེས་བྱ་བ་གནང་ངོ།། 
ཐམས་ཅད་དང་ལྡན་པའི་འཁོར་དེས་ཀྱང་ལེགས་སོ་ཞེས་བྱ་བ་བྱིན་ནོ།། 
དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་མི་ཟད་པས་འདི་སྐད་ཅེས་གསོལ་ཏོ།། 
བདག་གིས་དེ་བཞིན་གཤེགས་པ་ཐམས་ཅད་ཀྱི་གསུང་དབྱངས་དང་།
སྒྲ་བརྗོད་པར་བགྱིད་པ།
གདུགས་དང་རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བའི་གཟུངས་ཆེན་པོ་དེ་བཤད་པར་འཚལ་གྱིས།
བཅོམ་ལྡན་འདས་དེ་བཞིན་གཤེགས་པ་འཁོར་དང་བཅས་པ་རྣམས་བདག་ལ་རྗེས་སུ་ཡི་རང་བར་མཛད་དུ་གསོལ།
དེ་ནི་མཐུ་ཆེ་ཞིང་སྟོབས་ཆེ་ལ་ཕ་རོལ་གནོན་པ་སྣང་བར་བགྱིད་པ་ཆེན་པོ་ལགས་ཏེ།
བཅོམ་ལྡན་འདས་ཀྱི་ཉན་ཐོས་རྣམས་ཀྱི་ཐོས་པ་ཡོངས་སུ་རྫོགས་པར་བགྱིད་པའི་གཏེར་དང་།
ཡེ་ཤེས་ཡོངས་སུ་རྫོགས་པར་བགྱིད་པའི་གཏེར་དུ་འགྱུར་བ་ལགས་སོ།། 
བཙུན་པ་བཅོམ་ལྡན་འདས་བཅོམ་ལྡན་འདས་ཀྱི་སླད་དུ་ཇི་སྲིད་འཚོའི་བར་དུ་སྡོམ་པ་ལ་གནས་པ་འདི་ལྟ་སྟེ།
དགེ་བསྙེན་གྱི་སྡོམ་པ་དང་།
དགེ་སྦྱོང་གི་སྡོམ་པ་དང་།
བསྙེན་པར་རྫོགས་པའི་སྡོམ་པ་ལ་གནས་པ་སྣོད་དུ་གྱུར་པ་དང་།
སྣོད་དུ་མ་གྱུར་པ་དག་གིས་གདུགས་དང་།
རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བའི་གཟུངས་ཆེན་པོ་འདི་ལྷག་མཐོང་གི་སྦྱོར་བས་ཉིན་མཚན་བདུན་གྱི་བར་དུ་ཀློག་ན་ཕྱིར་ཞིང་ཉེ་བར་ལེན་པའི་ཕུང་པོ་ལྔ་པོ་དག་ལ་རྟོག་པར་འགྱུར་རོ།། 
ཉིན་མཚན་བདུན་འདས་ནས་གདུགས་དང་རྒྱལ་མཚན་གྱི་སྨོན་ལམ་ཞེས་བགྱི་བའི་གཟུངས་ཆེན་པོ་ལན་འབུམ་སྙེད་དུ་ཡང་དང་ཡང་དྲན་པར་བགྱིད་པ་དེ་ནི་རྒྱལ་རིགས་རྣམས་དང་།
བྲམ་ཟེའི་རིགས་རྣམས་དང་།
རྗེའུ་རིགས་རྣམས་དང་།
དམངས་རིགས་རྣམས་དད་པར་བགྱིད་པ་ནས་སེམས་ཅན་ཐམས་ཅད་ཀྱི་བར་དུ་ཤིན་ཏུ་མངོན་པར་དད་པར་བགྱིད་པ་ལགས་སོ།། 
ཐམས་ཅད་ལོངས་སྤྱོད་པ་དང་།
ཡོངས་སུ་སྤྱོད་པ་རྒྱ་ཆེན་པོ་མཆོག་དང་མི་འབྲལ་ཞིང་མཐོ་རིས་ལ་གཞོལ་བར་འགྱུར་ལགས་སོ།། 
དེ་སངས་རྒྱས་བཅོམ་ལྡན་འདས་བཞུགས་པ་རྣམས་དང་སྐལ་བ་མཉམ་པར་སྐྱེ་བར་འགྱུར་ལགས་སོ།། 
ཏདྱ་ཐཱ།
ཏྲི་ཎི་སང་ཉི་ཀེ།
བི་ཏྲི་ཎ་བི་མ་བེ།
ཀ་ར་པྲཱ་ཀྵེ།
བྷུ་ཏ་སཱུ་མེ་ཙ།
པ་ར་ཛི་མེ།
ཨ་བྷ་ཀྵེ།
ཨ་ཀྵ་ཡ་ལོ་བེ།
ཨདྷྱད་མ།
ནི་མི་རེ།
ཤྲཱི་ཏ་བི་སྟ་རེ།
ཨང་གུ་ཛ་དྷ་ཛྙཱ།
ཛ་ཛ་ར་ནོ་སཻ་ཨ་ན་ས་ཤུདྡྷེ།
མྲྀ་ག་གྷྲིཀྵེ།
ཀུ་ལ་བ་ཊེ།
མ་ག་བཱ་བཱ།
ཀྵེ་བྷཽ་བ་སྭ་རེ།
ཨ་བྷི་ཏི་མབྷུ་རེ།
སྭ་ར་ཁ་ཛེ་སྨྲྀཏི་མོ་ནི་སྭཱ་ཧཱ།
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་མི་ཟད་པ་ལ་ལེགས་སོ་ཞེས་བྱ་བ་གནང་སྟེ།
སྐྱེས་བུ་དམ་པ་ཁྱོད་ཀྱིས་གདུགས་དང་རྒྱལ་མཚན་གྱི་སྨོན་ལམ་གྱི་ཚུལ་ཞེས་བྱ་བའི་གཟུངས་ཆེན་པོ་འདི་བཤད་པས་སེམས་ཅན་དཔག་ཏུ་མེད་པ་རྣམས་ཀྱི་ཐོས་པའི་མིག་ཀུན་ཏུ་སྟོན་པར་བྱེད་ལ།
ངའི་བསྟན་པ་ཡང་རྟོན་པར་བྱེད་པ་ནི་ལེགས་སོ་ལེགས་སོ།། 
དེ་ནས་དེ་ཉིད་དུ་ཐམས་ཅད་དང་ལྡན་པའི་བྱང་ཆུབ་སེམས་དཔའི་འཁོར་གྱིས་ཀྱང་བྱང་ཆུབ་སེམས་དཔའ་བློ་གྲོས་མི་ཟད་པ་ལ་ལེགས་སོ་ཞེས་བྱ་བ་བྱིན་ཏེ།
འདི་སྐད་དུ་སྐྱེས་བུ་དམ་པ་ཁྱོད་ཀྱིས་གདུགས་དང་རྒྱལ་མཚན་གྱི་སྨོན་ལམ་ཞེས་བྱ་བའི་གཟུངས་ཆེན་པོ་འདི་རྫོགས་པར་བཤད་པས་ད་ལྟར་དང་མ་འོངས་པའི་དུས་སུ་ཐེག་པ་ཆེན་པོ་ལ་ཡང་དག་པར་ཞུགས་པའི་སེམས་ཅན་དེ་དག་ཐམས་ཅད་ཀྱི་ཐོས་པ་མང་པོའི་ཚོགས་རྒྱས་པར་བྱེད་པ་དང་སྟོན་པ་ནི་སྐྱེས་བུ་དམ་པ་ལེགས་སོ་ལེགས་སོ།། 
དེའི་ཚེ་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་བདག་གིས་ཀྱང་གླིང་བཞི་པ་འདིའི་མེ་ཏོག་དང་།
འབྲས་བུ་དང་།
ཤིང་དང་།
འབྲུ་དང་།
སྨན་དང་།
ལོ་ཏོག་དག་བསྲུང་བར་འཚལ་ལོ།། 
སེམས་ཅན་རྣམས་ཀྱི་ལོངས་སྤྱོད་དང་།
ཡོངས་སུ་སྤྱོད་པ་དང་།
རྩྭ་དང་།
འདབ་མ་དང་།
ལོ་མ་ས་ལ་རྟེན་པ་རྣམས་བསྲུང་བར་འཚལ་ལོ།། 
བཅོམ་ལྡན་འདས་ནང་གུ་དཔལ་རྡུལ་ཞེས་བགྱི་བའི་གཟུངས་ཆེན་པོ་དེ་ད་ལྟར་འདིར་གླིང་བཞི་པ་དེ་དག་གིས་སྔོན་མ་ཐོས་མ་མཐོང་བས་འདི་ལྟར་ངོ་མཚར་རྨད་དུ་བྱུང་བར་གྱུར་ཏེ།
འདུས་པ་ཆེན་པོ་དེ་ལྟ་བུ་དག་བྱུང་བར་བགྱིས་ལགས་སོ།། 
ནང་གུ་དཔལ་རྡུལ་ཞེས་བྱ་བའི་གཟུངས་ཆེན་པོ་འདི་ནི་མཐུ་ཆེ་བས་ལོ་ཏོག་ཐམས་ཅད་འཕེལ་བར་བགྱིད་པ་ལགས་སོ།། 
ས་བོན་དང་།
མྱུ་གུ་དང་།
སྡོང་བུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
ཤིང་དང་།
འབྲུ་དང་།
སྨན་དང་།
རོ་རྣམས་སྐྱེད་པར་བགྱིད་པ་དང་།
འཕེལ་བར་བགྱིད་པ་དང་།
སྣུམ་མཆིས་པར་བགྱིད་པ་དང་།
འཇམ་པར་བགྱིད་པ་དང་།
མང་པོར་བགྱིད་པ་ལགས་སོ།། 
སེམས་ཅན་ཐམས་ཅད་དད་པར་བགྱིད་པ་དང་།
ཚུལ་ཁྲིམས་ཅན་དུ་བགྱིད་པ་དང་།
ཐོས་པར་བགྱིད་པ་དང་།
ཤེས་པར་བགྱིད་པ་དང་།
བྱམས་པ་དང་།
སྙིང་རྗེ་ཅན་དུ་བགྱིད་པ་དང་།
ཐབས་དང་ལྡན་པར་བགྱིད་པ་ནས་བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་ཀྱི་བར་དུ་སྟོན་པར་བགྱིད་པ་ལགས་སོ།། 
ཏདྱ་ཐཱ།
ཨ་ན་ནྱ་བྷུ་མི།
ག་བཱཀྵ་བི་ཛེ།
གུ་ལོ་ཙ་ལོ་མེ།
ཕཊ་ཀྵ་ལོ་མེ།
ཤྲཱི་ཡཀྵ་ཀུ་སུ་མེ།
ན་བ་ཀུ་མུན་ཌེ།
རཱ་ཛ་བར་མེ།
ཙ་ཊ་ན་བ།
བ་མ་ཊེ།
བི་ཥུ་ལང་གེ།
ཨ་བ་བྷ་སུ་ནེ།
ཧ་ས་ག་བྷ་ཀྵེ།
ལོ་མ་བྷུ་ཛ་ཀྵེ།
གམ་བྷི་ར་པ་སུ་མེ།
ཨ་ནོ་མ་ཡ་ས་རེ།
པ་ལཱ་ཤ་ཏོ་ཡེ་སྭཱ་ཧཱ།
བཙུན་པ་བཅོམ་ལྡན་འདས་ནང་གུ་དཔལ་རྡུལ་ཞེས་བགྱི་བའི་གཟུངས་ཆེན་པོ་འདི་རྒྱལ་མཚན་གྱི་རྩེ་མོ་ལ་བཏགས་ཏེ་སྒྲེང་བར་བགྱིད་དམ།
སྐད་ཆེན་པོར་སྒྲོག་གམ།
གསང་སྔགས་ཀྱི་ཚིག་འདི་ཆུ་ལ་ལན་སྟོང་གི་བར་དུ་བཟླས་བརྗོད་བགྱིས་ནས།
ཞིང་དང་།
ཤིང་དང་།
ལོ་ཏོག་སྣ་ཚོགས་ལ་གཏོར་ཏམ།
རྔ་དང་།
རྫ་རྔ་དང་།
དུང་དག་ལ་བསྔགས་ནས།
དེ་དག་གི་སྒྲ་གང་དུ་ཐོས་པའི་ལོ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་གྱི་རོ་དང་།
ས་ལ་རྟེན་པའི་ལོ་ཏོག་ཐམས་ཅད་སེམས་ཅན་རྣམས་ཀྱི་སྔོན་གྱི་ལས་ཀྱི་སྒྲིབ་པའི་རྒྱུ་ལུས་པ་མ་གཏོགས་པར་ལྷ་དང་།
ཀླུ་དང་།
གནོད་སྦྱིན་དང་།
ཡི་དགས་མཐུ་བོ་ཆེ་དང་།
བདུད་དང་།
བདུད་ཀྱི་བུ་དང་།
བདུད་ཀྱི་འཁོར་གྱི་ཚོགས་གང་གིས་ཀྱང་གནོད་པར་བགྱི་བའམ།
ཆུད་གཟོན་པའམ།
ཚིག་པར་བགྱི་བའམ།
བསྐམ་པའམ།
མདངས་འཕྲོག་པའམ།
མཐུ་ཆུང་བར་བགྱི་བའམ།
མ་མཆིས་པར་བགྱི་བ་དག་ཏུ་རྔོ་མི་ཐོགས་ན་སེམས་ཅན་དང་།
སེམས་ཅན་གྱི་གྲངས་སུ་གཏོགས་པ་གཞན་དག་གིས་ལྟ་སྨོས་ཀྱང་ཅི་འཚལ།
དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་དེ་ལ་ལེགས་སོ་ཞེས་བྱ་བ་གནང་སྟེ།
རིགས་ཀྱི་བུ་ཁྱོད་གླིང་བཞི་པ་འདིར་སྦྱིན་པ་ཆེན་པོའི་དཔལ་གྱི་ཤིང་རྟ་ལ་ཞོན་ནས།
རིགས་ཀྱི་བུ་འདིར་བླ་ན་མེད་པའི་བྱང་ཆུབ་ཀྱི་ལམ་དུ་སེམས་ཅན་དཔག་ཏུ་མེད་པ་རྣམས་རྟོན་པར་བྱེད་པ་ནི་རིགས་ཀྱི་བུ་ཁྱོད་ལེགས་སོ་ལེགས་སོ།། 
དེ་ནས་དེ་ཉིད་དུ་བྱང་ཆུབ་སེམས་དཔའི་འཁོར་ཐམས་ཅད་ཀྱིས་ཀྱང་འཇམ་དཔལ་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ཏེ།
རིགས་ཀྱི་བུ་ཁྱོད་ཀྱིས་དེ་ལྟར་བྱས་པ་ནི་ལེགས་སོ་ལེགས་སོ།། 
དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་གིས་བྱང་ཆུབ་སེམས་དཔའ་བྱམས་པ་ལ་འདི་སྐད་ཅེས་སྨྲས་སོ།། 
བྱམས་པ་ཁྱོད་ལ་བདག་གིས་དཔལ་མེ་ཏོག་སར་པ་ཞེས་བྱ་བའི་གཟུངས་ཆེན་པོ་སྒྱིན་སྦྱིན་གྱིས།
གཟུངས་ཆེན་པོ་དེས་ན་རིགས་ཀྱི་བུ་ཁྱོད་ཀྱིས་བྱམས་པ་ཆེན་པོའི་གོ་བགོས་ནས།
འདིར་སེམས་ཅན་རྣམས་ལ་ཚིག་གིས་ཆོས་སྟོན་ན་ཏིང་ངེ་འཛིན་གྱི་རྣམ་པར་འཕྲུལ་པའི་སྟོབས་བསྐྱེད་པའི་ཆོས་དེ་དག་སེམས་ཅན་གང་དག་གིས་ཐོས་པའི་སྡིག་པའི་སེམས་དང་།
སྡིག་པའི་ལྟ་བ་དག་སྤོང་བར་བྱེད་དོ།། 
སྡིག་པའི་གྲོགས་པོ་དང་།
སྡིག་པའི་བཤེས་གཉེན་དག་སྤོང་བར་བྱེད་དོ།། 
སེམས་ཀྱིས་བྱམས་པ་དང་།
སྙིང་རྗེ་དང་།
དགེ་བའི་རྩ་བ་དག་ཡིད་ལ་བྱེད་པར་འགྱུར་རོ།། 
སེམས་ཅན་ཐམས་ཅད་ལ་སྙིང་བརྩེ་བ་དང་།
སེམས་འཇིག་རྟེན་ཕ་རོལ་ལ་ལྟ་བ་ཅན་དུ་འགྱུར་རོ།། 
སེམས་མི་དགེ་བ་བཅུའི་ལས་ཀྱི་ལམ་དག་ལས་ལྡོག་པར་འགྱུར་རོ།། 
སེམས་དགེ་བ་བཅུའི་ལས་ཀྱི་ལམ་དག་ལ་རྣམ་པར་གནས་པར་འགྱུར་རོ།། 
སེམས་སེམས་ཅན་ཐམས་ཅད་ལ་མངོན་པར་དགའ་བར་འགྱུར་རོ།། 
གཟུངས་ཆེན་པོ་འདི་ནི།
སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པའི་ཕྱིར་ཆོས་ཀྱི་ཆར་འབེབས་པར་བྱེད་པའོ།། 
དགྲ་ཐམས་ཅད་རབ་ཏུ་དད་པར་བྱེད་ཅིང་བཤེས་གཉེན་ཐམས་ཅད་མངོན་པར་འཕེལ་བར་བྱེད་པའོ།། 
ཏདྱ་ཐཱ།
ལི་བ་ཏ་སྭ་རེ།
ཀཱ་ཤཱ་ཡ།
བར་མེ།
ས་མེ་བག་གྷེ།
དྭཱ་རང་ག་ཛ་ལེ།
སུ་ཏོ་ཀྵེ།
སུ་མ་ཧཱ་བྷ་ཀྵ་རེ།
སུ་ཧ་བུང་གེ།
གཽ་ཨ་བ་ལོ་ཀ་ད་ལེ།
སིད་དྷི་བྷི་བ་ཀྵེ།
དྷྱ་ནན་བཱི་བ་རེ།
ཨ་བི་ན་དྷ་ལུང་བེ།
སོ་ཙ་ར་ཙ་ལ།
ཨ་བ་བྷ་ས་རེ།
བ་རཱ་ཧ་ཤཏྟེ།
ཨེ་ཀ་ཧཱ་ད་ཏོ་ཡེ།
ས་མཱ་དྷི་ཀ་ར་ཎེ།
བཱ་ལ་ཛ་བི་ཏི།
མ་ཧཱ་དཱ་བྷུ་ཏ་ཀུ་སེ།
ཨ་ར་ཎ་ནི་ལེ།
མཱ་ལཱ་མ་ཤ་མེ།
ནི་ལ་ཀུ་སུ་མེ་སྭཱ་ཧཱ།
དཔལ་མེ་ཏོག་སེར་པོ་ཞེས་བྱ་བའི་གཟུངས་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཁྱོད་ཀྱིས་བྱམས་པ་ཆེན་པོའི་གོ་བགོས་ནས་སེམས་ཅན་རྣམས་ལ་ཆོས་སྟོན་ན།
དེའི་སྒྲ་ཐ་ན་སེམས་ཅན་སྲོག་ཆགས་སུ་གྱུར་པ་ཕྲ་མོ་ཆུང་ངུ་གང་དག་གི་རྣ་ལམ་དུ་གྲག་པ་དེ་དག་གི་སེམས་ཀྱི་རྙོག་པ་ཉེ་བར་ཞི་བར་བྱེད་པ་དང་།
དེ་དག་གི་སེམས་དགེ་བའི་རྩ་བ་ལ་གནས་པར་ཡང་འགྱུར་ན་མིར་གྱུར་པ་རྣམས་ལ་ལྟ་སྨོས་ཀྱང་ཅི་དགོས།
སེམས་ཅན་ལ་ལ་དག་གིས་ཆར་དབབ་པའི་ཕྱིར་དྲི་ཟ་དང་།
ཀླུའི་གནས་དག་ཏུ་གཟུངས་ཆེན་པོ་འདི་བཟླས་བརྗོད་བྱས་ཏེ།
ན་ལེ་ཤམ་གྱི་ཕྱེ་མ་དང་།
ཨེ་རཎ་ཌའི་མར་དུ་བསྲེས་པ་ལ་དེས་ལན་སྟོང་དུ་བསྔགས་ནས།
གོས་ཀྱི་མཐའ་མར་ཕུར་མ་བྱས་ཏེ་ཁྲོན་པར་བཅུག་ན།
དེས་ན་དེ་ལ་ཀླུ་རྣམས་དགའ་བར་འགྱུར་ཏེ།
ཆར་གྱི་རྒྱུན་ཆེན་པོ་ཡང་འབེབས་པར་བྱེད་དོ།། 
དེའི་ཚེ་ཡུལ་དེར་འདུས་པའི་ཀླུ་དང་།
ཀླུ་ཆེན་པོ་རྣམས་ཀྱིས་དཔལ་མེ་ཏོག་སར་པ་ཞེས་བྱ་བའི་གཟུངས་ཆེན་པོ་འདི་ཐོས་ནས་སེམས་རངས་པ་དང་།
སྡང་སེམས་མེད་པ་དང་།
སེམས་རབ་ཏུ་དགའ་བ་དང་།
སེམས་བྱམས་པ་དང་ལྡན་པ་དང་།
སེམས་འཇིག་རྟེན་ཕ་རོལ་ལ་ལྟ་བར་གནས་པར་གྱུར་ཏོ།། 
སེམས་དཀོན་མཆོག་གསུམ་ལ་དད་ཅིང་།
བཀུར་སྟི་དང་།
བླ་མར་བྱེད་པ་དང་།
རི་མོར་བྱེད་པ་དག་ཐོབ་པར་གྱུར་ཏོ།། 
སེམས་དུད་འགྲོར་སྐྱེ་བའི་རང་གི་སྡིག་པའི་ལས་དག་རབ་ཏུ་འཆགས་པ་དང་།
སེམས་ཐེག་པ་ཆེན་པོ་བླ་ན་མེད་པ་ལ་འཇུག་པར་གནས་པར་གྱུར་ཏོ།། 
ཀླུ་དང་།
ཀླུ་ཆེན་པོ་དེ་དག་ཐམས་ཅད་ཀྱི་ནང་ནས་མཐུ་ཅི་ཡོད་པ་དང་།
ཅི་ནུས་པ་དག་གིས་དེ་ན་བཅོམ་ལྡན་འདས་ལ་མཆོད་པ་བྱ་བའི་ཕྱིར།
ཁ་ཅིག་ནི་གསེར་མང་པོའི་ཆར་མངོན་པར་འབེབས་སོ།། 
ཁ་ཅིག་ནི་དངུལ་དང་།
ཨ་ག་རུ་དང་།
རྒྱ་སྤོས་དང་།
གོ་ཤིརྵ་དང་།
ཙན་དན་སྦྲུལ་གྱི་སྙིང་པོའི་ཕྱེ་མ་དང་།
ཏ་མ་ལའི་ལོ་མའི་ཆར་དག་མངོན་པར་འབེབས་པ་ནས།
ཁ་ཅིག་ནི་ཨུཏྤ་ལ་དང་།
མེ་ཏོག་སྣ་ཚོགས་དང་།
རས་བཅོས་བུ་སྣ་ཚོགས་དང་།
གདུགས་དང་།
རྒྱལ་མཚན་དང་།
བ་དན་སྣ་ཚོགས་དང་།
གསེར་སྐུད་དང་།
མུ་ཏིག་གི་དོ་ཤལ་གྱི་བར་དག་གི་ཆར་མངོན་པར་འབེབས་སོ།། 
དེ་ནས་ཀླུ་དང་།
ཀླུ་ཆེན་པོ་དེ་དག་ཐམས་ཅད་ཀྱིས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་ཚིག་འཐུན་པར་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་ད་ལྟར་བདག་ཅག་ནི་དཀོན་མཆོག་གསུམ་ལ་སེམས་ཤིན་ཏུ་ལེགས་པར་རབ་ཏུ་ཞུགས་པ་ལགས་སོ།། 
བཙུན་པ་བཅོམ་ལྡན་འདས་ཀྱི་སྤྱན་སྔར་བདག་ཅག་འདི་རྣམས་ཀྱིས་དམ་བཅའ་བར་བགྱི་བ་ནི་བཙུན་པ་བཅོམ་ལྡན་འདས་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་གང་དང་གང་དག་ན་དཔལ་མེ་ཏོག་སར་པ་ཞེས་བགྱི་བའི་གཟུངས་ཆེན་པོ་འདི་རབ་ཏུ་སྒྲོགས་པ་དང་།
དེ་བཞིན་དུ་གཟུངས་ལྷག་མ་ཆུ་ཁྱིམ་སྙིང་པོ་ཞེས་བགྱི་བ་དང་།
མཚོན་ཆའི་སྟོབས་ཞེས་བགྱི་བ་དང་།
གདུགས་དང་།
རྒྱལ་མཚན་གྱི་སྨོན་ལམ་གྱི་ཚུལ་ཞེས་བགྱི་བ་དང་།
ནང་གུ་དཔལ་རྡུལ་ཞེས་བགྱི་བ་དང་།
དཔལ་མེ་ཏོག་སར་པ་ཞེས་བགྱི་བའི་གཟུངས་ཆེན་པོ་རྣམས་དང་།
རྒྱལ་པོ་ཆེན་པོ་བཞིས་བཤད་པའི་གཟུངས་དེ་དག་དང་།
ཀླུའི་སྙིང་པོ་བཞི་པོ་དག་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
རི་བྲགས་ཀྱི་གནས་གང་དང་གང་དག་ཏུ་རེ་རེ་ཙམ་ཡང་སྟོན་ཏམ།
འཆད་དམ།
རབ་ཏུ་སྒྲོགས་སམ།
དྲན་པར་བགྱིད་པ་དེ་དང་དེ་དག་ཏུ་བདག་ཅག་གིས་དུས་དུས་སུ་ཆར་དབབ་པ་དང་།
གདུགས་དང་།
བསེར་མ་དག་གཏོང་བར་བགྱིའོ།། 
དུས་མ་ལགས་པར་ནི་མ་ལགས་སོ།། 
དེ་དང་དེར་བདག་ཅག་གིས་ཕྱི་དགྲ་དང་།
ནང་འཁྲུག་དང་།
ཐབ་མོ་དང་།
རྩོད་པ་དང་།
གནོད་སེམས་དང་།
ནད་དང་།
མི་ངས་དང་།
མུ་གེ་དག་རབ་ཏུ་ཞི་བར་བགྱི་ལགས་སོ།། 
དེ་དང་དེར་བདག་ཅག་གིས་སྐྱིད་པ་དང་།
ལོ་ལེགས་པ་དང་།
དགའ་བར་འགྱུར་བ་དག་བསྒྲུབ་པར་བགྱི་ལགས་སོ།། 
དེ་དང་དེར་སེམས་ཅན་རྣམས་ཀྱི་ས་བོན་དང་།
མྱུ་གུ་དང་།
སྡོང་བུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
ཤིང་དང་།
འབྲུ་དང་།
སྨན་དང་།
རོ་དག་མི་ཉམས་པར་འཕེལ་བར་བགྱི་ལགས་སོ།། 
ལོངས་སྤྱོད་དང་།
ཡོངས་སུ་སྤྱོད་པ་ཕལ་ཆེར་དྲི་ཞིམ་པ་དང་།
རོ་ཞིམ་པ་དང་།
སྣུམ་པ་དང་།
འཇམ་པ་དག་ཏུ་བསྒྲུབ་པར་བགྱི་ལགས་སོ།། 
བདག་ཅག་གིས་འཛམ་བུའི་གླིང་འདིའི་རྒྱལ་པོ་རྣམས་ཀྱང་གཅིག་ལ་གཅིག་བྱམས་པའི་སེམས་དང་།
ཕན་པའི་སེམས་དང་།
འཁོན་མ་མཆིས་པའི་སེམས་དང་།
རྩོད་པ་མ་མཆིས་པའི་སེམས་སུ་བསྒྲུབ་པར་བགྱི་ལགས་སོ།། 
དེ་བཞིན་དུ་བྲམ་ཟེའི་རིགས་དང་།
རྗེའུ་རིགས་དང་།
དམངས་རིགས་དང་།
གནོད་སྦྱིན་རྣམས་ནས་དགེ་བསྙེན་དག་གི་བར་དག་ཏུ་བྱམས་པའི་སེམས་དང་ལྡན་པར་བསྒྲུབ་པར་བགྱི་ལགས་སོ།། 
གང་ན་གཟུངས་ཆེན་པོ་འདི་རབ་ཏུ་སྒྲོགས་པ་དེར་ནི་ཕན་ཚུན་སེམས་འཐུན་པར་བསྒྲུབ་པར་བགྱི་ལགས་སོ།། 
དེ་ནས་བཅོམ་ལྡན་འདས་ཀྱིས་ཀླུ་དེ་དག་ཐམས་ཅད་ལ་ལེགས་སོ་ལེགས་སོ་ཞེས་བྱ་བ་གནང་ངོ།། 
ཐམས་ཅད་དང་ལྡན་པའི་འཁོར་ཇི་སྙེད་ལྷགས་པ་རྣམས་ཀྱིས་ཀྱང་ལེགས་སོ་ཞེས་བྱ་བ་བྱིན་ནོ།། 
དེ་ནས་བྱང་ཆུབ་སེམས་དཔའ་རིའི་སྙིང་པོས་ཀྱང་ལེགས་སོ་ཞེས་བྱ་བ་བྱིན་ནོ།། 
དེ་ནས་བཅོམ་ལྡན་འདས་ཀྱིས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ།། 
དཔལ་ཆོ་ག་ཤེས་ཁྱོད་ལ་སྙིང་བརྩེ་བའི་གྲོགས་འདི་དག་ཡོད་ན་འདིར་སེམས་ཅན་ཡོངས་སུ་སྨིན་པར་བྱ་བའི་ཕྱིར་ད་དུང་དུ་ཅིའི་ཕྱིར་གདུལ་བའི་ཚོགས་རྣམས་གཞུག་པར་མི་ནུས།
དཔལ་ལྷ་མོ་ཆེན་མོས་གསོལ་པ།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་སྨོན་ལམ་གྱི་ཁྱད་པར་གྱིས་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་ཐམས་ཅད་དུ་དེ་ལྟ་བུར་སྐྱེ་བ་ལེན་ཅིང་གྲོགས་དགེ་བའི་བཤེས་གཉེན་འཐུན་པ་དེ་ལྟ་བུ་དག་དང་ཕྲད་པ་ཐོབ་ལགས་སོ།། 
ད་ལྟར་བདག་ཀྱང་གྲོགས་དགེ་བའི་བཤེས་གཉེན་འཐུན་པ་ཁྱོད་ལྟ་བུ་དང་ཕྲད་པ་ལགས་སོ།། 
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དེའི་ལག་ཏུ་ཐོབ་སྟེ།
དེའི་ཕ་རོལ་ཏུ་ཕྱིན་པ་དྲུག་ཀྱང་བརྗོད་པར་བགྱི་ལགས་སོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བའི་བཤེས་གཉེན་གྱིས་ཡོངས་སུ་ཟིན་པ།
བརྩོན་འགྲུས་བརྩམས་པ་ནི་ཐམས་ཅད་མཁྱེན་པའི་ཡེ་ཤེས་ལ་ཤིན་ཏུ་གནས་པར་བལྟ་བར་བགྱི་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
དཔལ་ཆོ་ག་ཤེས་ཁྱོད་ཀྱིས་ཇི་སྐད་སྨྲས་པ་དེ་ལྟར་ཡིན་ཏེ།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་སྨོན་ལམ་གྱི་ཁྱད་པར་གྱིས་སེམས་ཅན་ཡོངས་སུ་སྨིན་པར་བྱ་བའི་ཕྱིར་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་ཐམས་ཅད་དུ་དེ་ལྟ་བུར་སྐྱེ་བ་ལེན་ལ།
བསྡུ་བའི་དངོས་པོ་བཞི་པོ་དག་ལ་བརྩོན་ཞིང་དེར་བརྩོན་པ་བརྟན་པ་དང་།
བརྩོན་འགྲུས་བརྩམས་པ་ཡིན་ནོ།། 
གྲོགས་དགེ་བའི་བཤེས་གཉེན་དེ་ལྟ་བུས་ཡོངས་སུ་ཟིན་པ་ཡིན་ནོ།། 
རྣམ་པ་ཐམས་ཅད་མཁྱེན་པའི་ཡེ་ཤེས་དེའི་ལག་ཏུ་ཐོབ་པ་ཡིན་ཏེ།
དེའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་ཡང་བརྗོད་པར་བྱའོ།། 
དེས་རྣམ་པར་གནོན་པ་ཡང་བརྗོད་པར་བྱའོ།། 
མངལ་གྱི་སྐྱོན་ལས་ཐར་བར་ཡང་བརྗོད་པར་བྱའོ།། 
མི་སློབ་པའི་ས་ལ་གནས་པས་ཟག་པ་ཟད་པར་ཡང་བརྗོད་པར་བྱའོ།། 
དེ་སངས་རྒྱས་བཅོམ་ལྡན་འདས་ཐམས་ཅད་ཀྱིས་དགོངས་པ་དང་།
བྱིན་གྱིས་བརླབས་པར་ཡང་བརྗོད་པར་བྱའོ།། 
འདོད་ཆགས་དང་བྲལ་བའི་ས་ལ་ཤིན་ཏུ་གནས་པར་ཡང་བརྗོད་པར་བྱའོ།། 
དེ་ནས་བརྒྱ་བྱིན་གཟི་བརྗིད་དྲི་མ་མེད་པ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ།། 
བཙུན་པ་བཅོམ་ལྡན་འདས་ཅིའི་སླད་དུ་འཚོ་བའི་འཇིག་རྟེན་འདིར་ཀླུ་དང་།
ཀླུ་ཆེན་པོ་རྣམས་སེམས་ཅན་རྣམས་ཀྱི་ལོངས་སྤྱོད་དང་།
ཡོངས་སུ་སྤྱོད་པ་དག་ལ་གནོད་པར་བགྱིད་ལགས།
བཀའ་སྩལ་པ།
ལྷའི་དབང་པོ་རྒྱུ་དང་།
རྐྱེན་གཉིས་ཀྱིས་འཚོ་བའི་འཇིག་རྟེན་འདིར་ཀླུ་དང་།
ཀླུ་ཆེན་པོ་རྣམས་སེམས་ཅན་རྣམས་ཀྱི་ལོངས་སྤྱོད་དང་།
ཡོངས་སུ་སྤྱོད་པ་དག་ལ་གནོད་པར་བྱེད་དོ།། 
གཉིས་གང་ཞེ་ན།
འདོད་ཆགས་ཀྱི་དབང་དང་།
ཁྲོ་བའི་དབང་གིས་དུས་མ་ཡིན་པའི་སྤྲིན་དག་འབྱུང་བར་བྱེད་ཅིང་རྫི་ཆར་དང་།
སེར་དྲག་དག་འབེབས་པར་བྱེད་དོ།། 
ལྷགས་པ་དང་།
ཚ་བ་དག་འབྱུང་བར་བྱེད་དོ།། 
དེས་ན་འདིར་སེམས་ཅན་རྣམས་ཀྱི་ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་དང་།
རོ་དག་ཚིག་པར་བྱེད་དོ།། 
སྐེམས་པར་བྱེད་དོ།། 
འབྲུལ་བར་བྱེད་དོ།། 
མ་རུངས་པར་བྱེད་དོ།། 
དེས་ན་སེམས་ཅན་རྣམས་ལོངས་སྤྱོད་དང་།
ཡོངས་སུ་སྤྱོད་པ་དང་མི་ལྡན་པས་ལུས་དང་།
ངག་དང་།
ཡིད་ཀྱིས་སྡིག་པའི་ལས་མི་བཟད་པ་རྣམ་པ་སྣ་ཚོགས་དག་ཀུན་ཏུ་སྤྱོད་པར་བྱེད་དོ།། 
ལས་ཀྱི་སྒྲིབ་པ་མི་བཟད་པ་དེས་ན་སྔོན་དགེ་བའི་རྩ་བ་བསྐྱེད་པ་ཐམས་ཅད་ཀྱང་སྲེག་པར་བྱེད་དོ།། 
སྐེམས་པར་བྱེད་དོ།། 
ཐལ་བར་རློག་པར་བྱེད་དོ།། 
དགེ་བའི་བཤེས་གཉེན་དག་སྤོང་ཞིང་ངན་སོང་གསུམ་པོ་དག་ལ་གཞོལ་བར་བྱེད་དོ།། 
ཁ་ཅིག་གོས་དང་།
བཟའ་བ་དང་།
བཏུང་བ་ཙམ་གྱི་ཕྱིར་ཚེ་གཅིག་གིས་དེ་ལྟ་བུར་སྡིག་པའི་ལས་མཚམས་མེད་པ་དག་གི་བར་དུ་ཀུན་ཏུ་སྤྱོད་པར་བྱེད་དེ།
དེ་བསྐལ་པ་མང་པོ་ཞིག་གི་བར་དུ་ཕྱིར་མིར་སྐྱེ་བ་འཐོབ་པར་མི་འགྱུར་རོ།། 
གལ་ཏེ་དེ་དག་ཡུན་རིང་པོ་འདས་ནས་བརྒྱ་ལ་བརྒྱ་ལམ་ན་མིའི་ལུས་ཐོབ་ན་ཡང་ཁ་ཅིག་ནི་ཡན་ལག་ཉམས་པར་འགྱུར་རོ།། 
ཁ་ཅིག་ནི་དྲན་པ་ཉམས་པར་འགྱུར་རོ།། 
གདོལ་པའི་རིགས་སུ་ཡང་སྐྱེ་བར་འགྱུར་རོ།། 
གཡུང་པོའི་རིགས་དང་།
སྨྱིག་མ་མཁན་གྱི་རིགས་དང་།
བཀྲེན་པ་དབུལ་པོའི་རིགས་རྣམས་སུ་ཡང་སྐྱེ་བར་འགྱུར་རོ།། 
བཟའ་བ་དང་བཏུང་བའི་ལོངས་སྤྱོད་དང་།
ཡོངས་སུ་སྤྱོད་པ་དག་དང་ཡང་བྲལ་བར་འགྱུར་ལ།
ཡང་རྒྱུ་དེས་ན་དགེ་བའི་བཤེས་གཉེན་དང་བྲལ་ནས་ལུས་དང་།
ངག་དང་།
ཡིད་ཀྱི་ལས་ཀྱི་སྒྲིབ་པ་མི་བཟད་པ་དག་ཀུན་ཏུ་སྤྱོད་པར་བྱེད་དོ།། 
ཡང་ཁ་ཅིག་ངན་སོང་གསུམ་པོ་དང་།
མནར་མེད་པ་དག་ཏུ་ཡང་གཞོལ་བར་འགྱུར་རོ།། 
རིགས་ཀྱི་བུ་དེ་ལྟར་ལོངས་སྤྱོད་དང་།
ཉེ་བར་སྤྱོད་པ་དང་མི་ལྡན་པའི་སེམས་ཅན་རྣམས་འཁོར་བར་ཡུན་རིང་དུ་ཉམ་ཐག་པར་འགྱུར་རོ།། 
ངན་སོང་གསུམ་པོ་དག་ཏུ་སྡུག་བསྔལ་མི་བཟད་པ་སྣ་ཚོགས་དག་ཉམས་སུ་མྱོང་བར་འགྱུར་རོ།། 
གསོལ་པ།
སྡུག་བསྔལ་གང་ཅུང་ཟད་ཅི་བྱུང་བ་ཐམས་ཅད་ནི་ཟས་ཀྱི་རྐྱེན་ལས་གྱུར་པ་ལགས་ཏེ།
ཟས་མ་མཆིས་ན་སྡུག་བསྔལ་འབྱུང་བ་ཡང་མ་མཆིས་ལགས་སོ།། 
དེ་ནས་དེའི་ཚེ་བརྒྱ་བྱིན་གཟི་བརྗིད་དྲི་མ་མེད་པས་ཚིགས་སུ་བཅད་དེ་འདི་སྐད་ཅེས་གསོལ་ཏོ།། 
སྲེད་པའི་དུག་གིས་བསྒྱུར་བས་ན།། 
ངུ་བ་དང་ནི་དགོད་པར་བགྱིད།། 
ཉེ་བར་གནས་ཤིང་ལྟུང་བར་བགྱིད།། 
ཀུན་ཏུ་སྤྱོད་ཅིང་རྣམ་པར་རྒྱུག།
ས་གཞི་དག་ལ་ཏིལ་བརྡུངས་ལྟར།། 
སྡུག་བསྔལ་འཁྲུལ་འཁོར་གནོད་པར་བགྱིད།། 
ལྷར་བཅས་འཇིག་རྟེན་ཐམས་ཅད་ལ།། 
དེ་ལྟར་སྲེད་པས་གནོད་པར་བགྱིད།། 
ཀྱེ་མ་སྲིད་པའི་ཞགས་པ་ཡིས།། 
སྲིད་པའི་རྩེ་མོའི་མཐར་གཏུགས་པས།། 
དེ་ལྟར་ཞགས་འདི་རྒྱ་ཆེ་བ།། 
ཁ་ཟས་དག་གི་རྒྱུ་ལས་བྱུང་།། 
སོ་སོའི་སྐྱེ་བོ་རྒྱུ་གཉིས་ཀྱི།། 
སྲེད་པའི་རྡུལ་གྱིས་ཡན་ལག་བཅིངས།། 
རི་དགས་ཞགས་པས་བཅིངས་པ་ལྟར།། 
འབྲོས་པ་དག་ཏུ་ནུས་མ་ལགས།། 
ལྷར་བཅས་འཇིག་རྟེན་སེམས་ཅན་དག།
སྲེད་པས་གར་བགྱིད་རྩོལ་བ་ལྟར།། 
གར་གཞུང་དག་ལ་གར་མཁན་བརྒྱས།། 
དེ་ནི་གར་བགྱིད་རྩོལ་མི་ནུས།། 
སྲེད་པའི་དུག་གིས་བསྒྱུར་བས་ན།། 
ཇི་ལྟར་སྐྱེ་བོ་མྱོས་པ་ལྟར།། 
བཏུང་བ་མྱོས་བགྱིད་བསླད་པ་ཡིས།། 
མྱོས་པ་དག་ཏུ་མི་བགྱིད་དོ།། 
སྲེད་པའི་གནོད་སྦྱིན་གདོན་དག་གིས།། 
སྐྱེ་བོ་བརླམས་ནས་འཁྱལ་བ་ལྟར།། 
འབྱུང་པོའི་གདོན་གྱིས་མྱོས་པ་དག།
འཁྱལ་བ་དག་ཏུ་མི་བགྱིད་དོ།། 
ནོར་འཛིན་དེ་དག་འཛིན་པ་བཏང་།། 
སྲེད་པའི་འཇིགས་པ་རྣམ་པར་སྤངས།། 
གང་གིས་སྲེད་པ་བསྐམས་ནས་ཀྱང་།། 
དེ་དག་འཁོར་བར་མི་གནས་སོ།། 
བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་ཀྱང་འདི་སྐད་ཅེས་གསོལ་ཏོ།། 
ཞེ་སྡང་ཁྲོ་བས་སྐྱེ་དགུ་བརླམས།། 
སེམས་ཀྱང་གཡེང་འགྱུར་དེ་ཡིས་ན།། 
དགེ་བ་ཐམས་ཅད་མི་འཚལ་ཞིང་།། 
བཟོད་རླག་ལས་ལ་སྤྱོད་པར་བགྱིད།། 
མི་དགེ་བ་ལ་གནས་བགྱིད་པ།། 
ཕ་མ་དག་ལ་རིམ་གྲོ་ཆུང་།། 
གང་དག་མཚམས་མ་མཆིས་བགྱིས་པ།། 
དཀོན་མཆོག་གསུམ་ལ་བརྙས་པར་བགྱིད།། 
སྙིང་བརྩེ་སྙིང་རྗེ་མ་མཆིས་པ།། 
འཇིགས་བགྱིད་གཏུམ་པོ་དྲག་ཤུལ་ཅན།། 
ཁྲོ་སེམས་དབང་གིས་དེ་དག་ནི།། 
སེམས་དམྱལ་མནར་མ་མཆིས་པར་གནས།། 
སེམས་ཅན་འདི་དག་ཁྲོ་བའི་རྒྱུས།། 
གཅིག་ལ་གཅིག་ནི་ཟ་བར་བགྱིད།། 
ཡང་དང་ཡང་ནི་ངན་སོང་དུ།། 
སྡུག་བསྔལ་དུ་མས་རབ་ཏུ་གཟིར།། 
སྡིག་པའི་སེམས་ཀྱིས་བྲིད་གྱུར་ཅིང་།། 
དགེ་བའི་བཤེས་གཉེན་སྤངས་ནས་ཀྱང་།། 
སྲིད་པའི་མཚོར་ནི་ལྟུང་བ་སྟེ།། 
མུན་པ་མུན་གནག་གཞོལ་བ་པོ།། 
དེ་འདྲའི་སེམས་ཅན་དོན་སླད་དུ།། 
བྱང་ཆུབ་སེམས་དཔའ་སྙིང་བརྩེ་བའི།། 
བསམ་པས་བདག་བདེ་བཏང་ནས་ཀྱང་།། 
སེམས་ཅན་སྡིག་པ་བསལ་སླད་དུ།། 
བྱང་ཆུབ་སྤྱད་པ་སྤྱོད་པ་ན།། 
བསོད་ནམས་བགྱི་བའི་དངོས་སུམ་གྱིས།། 
སྡིག་པའི་སེམས་ཅན་གྲོལ་བགྱིད་ཅིང་།། 
ཆོས་ཀྱི་རྒྱལ་མཚན་བསྒྲེང་བར་བགྱིད།། 
སེམས་ཅན་འགའ་ཡི་དོན་སླད་དུ།། 
ལུས་དང་སྲོག་དག་བཏང་ནས་ཀྱང་།། 
དཀའ་ཐུབ་བརྟུལ་ཞུགས་སྤྱད་ལྡན་པ།། 
དཀའ་བ་དག་ནི་མང་དུ་སྤྱད།། 
གང་ཚེ་སེམས་ཅན་འགའ་སླད་དུ།། 
བསྐལ་བརྒྱར་སྡུག་བསྔལ་སེལ་བགྱིད་ན།། 
སེམས་ཅན་རྣམས་སླད་ཡུན་རིང་དུ།། 
འཁོར་བར་སྡུག་བསྔལ་བཟོད་པར་བགྱི།། 
སེམས་ཅན་ཡོངས་སུ་སྨིན་སླད་གནས།། 
དེ་འདྲའི་བསམ་དང་ལྡན་པ་ཡིས།། 
སེམས་ཅན་སྲིད་པའི་བསམ་པ་ཅན།། 
སེམས་ནི་བྱང་ཆུབ་བསྔོ་བགྱིད་སྩལ།། 
དེ་ནས་དཔལ་ལྷ་མོ་ཆེན་མོས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ་བྲེ་བོ་ལོ་ཏོག་གིས་བཀང་བ་དེ་ཕུལ་ནས་སྨྲས་པ།
གླིང་བཞི་པ་འདིའི་སེམས་ཅན་རྣམས་ཀྱི་ལོངས་སྤྱོད་དང་ཡོངས་སུ་སྤྱོད་པ་དག་གི་རྒྱུར་ས་བོན་དང་།
ལོ་ཏོག་ཐམས་ཅད་འཕེལ་བར་བགྱི་བ་དང་།
གྲུབ་པར་བགྱི་བའི་སླད་དུ་སྐྱེས་བུ་དམ་པ་ཁྱོད་ལ་ལྷུང་བཟེད་དབུལ་ལོ།། 
དེས་ན་དགེ་བའི་རྩ་བ་ཡང་དག་པར་ཆད་པ།
མ་རུངས་པ།
གཏུམ་པོ།
དྲག་ཤུལ་ཅན་ཀུན་སྡུག་བསྔལ་ཐམས་ཅད་ལས་བསྒྲལ་བ་དང་།
བྱང་ཆུབ་ཀྱི་ས་བོན་ལ་བཞག་པར་རྔོ་ཐོགས་སོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་བྲེ་བོ་ལོ་ཏོག་གིས་བཀང་བ་དེ་བླངས་ནས་ཕྱོགས་བཅུར་བལྟས་ཏེ་འདི་སྐད་ཅེས་སྨྲས་སོ།། 
སངས་རྒྱས་བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་འཁོར་དང་བཅས་པ་ཐམས་ཅད་དགོངས་སུ་གསོལ།
གང་གིས་གླིང་བཞི་པ་འདིར་ས་བོན་དང་།
མྱུ་གུ་དང་།
འདབ་མ་དང་།
མེ་ཏོག་དང་།
འབྲས་བུ་དང་།
འབྲུ་དང་།
སྨན་དང་།
རོ་དང་།
སའི་བཅུད་དང་།
གཟི་བྱིན་དང་།
སེམས་ཅན་གྱི་གཟི་བྱིན་དང་།
དམ་པའི་ཆོས་ཀྱི་རོ་དང་།
སྙིང་གུ་དང་།
གཟི་བྱིན་དག་མི་ཉམས་ཤིང་འཕེལ་བར་བགྱིད་པ་དང་།
དམ་པའི་ཆོས་ཀྱི་སྒྲོན་མ་དང་།
དཀོན་མཆོག་གསུམ་གྱི་གདུང་རྒྱུན་མི་གཅད་པར་བགྱིད་པ་དང་།
གང་གི་དེ་ལོངས་སྤྱོད་པ་དང་།
ཉེ་བར་སྤྱོད་པ་ཐམས་ཅད་ཀྱིས་སེམས་ཅན་རྣམས་ཡོངས་སུ་སྨིན་པར་བགྱིད་པ་དང་།
སྡིག་པ་ལས་ཟློག་པར་བགྱིད་པ་དང་།
བྱང་ཆུབ་ཀྱི་སེམས་ལ་དགོད་པར་རྔོ་ཐོགས་པ་དང་།
གང་གིས་འདིར་སེམས་ཅན་དེ་དག་ཐམས་ཅད་ཀྱིས་ངན་སོང་རྣམས་ཡོངས་སུ་སྤངས་ནས་མཐོ་རིས་ལ་གཞོལ་བར་འགྱུར་བ་དང་།
གང་གིས་དཔལ་ལྷ་མོ་ཆེན་མོ་དེའི་བསམ་པ་ཡོངས་སུ་རྫོགས་པར་འགྱུར་བ་དེ་ལྟར་ཕྱོགས་བཅུ་ན་གང་དག་དེ་བཞིན་གཤེགས་པ་མ་ལུས་པར་བཞུགས་ཤིང་འཚོ་ལ་གཞེས་པ་ཐམས་ཅད་འདིར་དགོངས་སུ་གསོལ།
ཏདྱ་ཐཱ།
མུ་ནི་ཤི་བ།
མུ་ནི་ན་ཏྲེ།
མུ་ནི་པ་ལ།
མུ་ནི་ས་ལེ།
སན་ཏ་ཨུ་ས་ཀྵི་ཏི།
ཀྵ་ནུ་པྲ་ཎ་ནཱི་ལ་བ་ཡ་བ་སརྦ་བཱི་ཛ་བ་སྟི་ལ་ལི་སྭཱ་ཧཱ།
དེ་ནས་བཅོམ་ལྡན་འདས་ཀྱིས་ལེགས་སོ་ཞེས་བྱ་བ་གནང་ནས་དཔལ་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ།། 
དཔལ་ཆོ་ག་ཤེས་ཁྱོད་ཀྱིས་གླིང་བཞི་པ་འདིར་ས་བོན་དང་།
མྱུ་གུ་དང་།
ལོ་ཏོག་འཕེལ་བར་བྱ་བ་དང་།
སེམས་ཅན་ཡོངས་སུ་སྨིན་པར་བྱ་བའི་ཕྱིར་ཁྱོད་ནི་སངས་རྒྱས་བཅོམ་ལྡན་འདས་འཁོར་ཚོགས་པ་དང་བཅས་པ་མ་ལུས་པ་ཐམས་ཅད་ཀྱིས་བྱིན་གྱིས་བརླབས་སོ།། 
དེ་ནས་ལྷའི་དབང་པོ་བརྒྱ་བྱིན་ཀཽ་ཤི་ཀས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས།
ཆོས་ཀྱི་རྣམ་གྲངས་འདི་ཇི་ལྟར་གཟུང་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱའོ།། 
རིའི་སྙིང་པོས་ཞུས་པ་ཞེས་བྱའོ།། 
གཟུངས་ཀྱི་ཟ་མ་ཏོག་ཅེས་བྱའོ།། 
སའི་བཅུད་འཕེལ་བར་བྱེད་པ་ཞེས་བྱའོ།། 
ཏིང་ངེ་འཛིན་གྱི་རྣལ་འབྱོར་སེམས་ཅན་ཡོངས་སུ་སྨིན་པར་བྱེད་པ་ཞེས་བྱའོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
དཔལ་ལྷ་མོ་ཆེན་མོ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་རིའི་སྙིང་པོ་དང་།
ཐམས་ཅད་དང་ལྡན་པའི་འཁོར་རྣམས།
བཅོམ་ལྡན་འདས་ཀྱིས་གསུངས་པ་ལ་ཡི་རངས་ཏེ་མངོན་པར་བསྟོད་དོ།།།། 
འདུས་པ་ཆེན་པོ་ཐེག་པ་ཆེན་པོའི་མདོ་སྡེ་ལས་དེ་བཞིན་གཤེགས་པའི་དཔལ་གྱི་དམ་ཚིག་ཅེས་བྱ་བ་ཐེག་པ་ཆེན་པོའི་མདོ་རྫོགས་སོ།།།། 
རྒྱ་གར་གྱི་མཁན་པོ་སརྦ་ཛྙཱ་དེ་བ་དང་།
ཞུ་ཆེན་གྱི་ལོ་ཙཱ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ནས་གཏན་ལ་ཕབ་པ།།།། 
ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དྲཏ།
ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་དཱི་མ་ཧཱ་ཤྲ་མ་ཎཿ།
མངྒ་ལཾ།།།། 
