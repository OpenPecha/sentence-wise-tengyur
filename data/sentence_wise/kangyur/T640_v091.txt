༄༅།། རྒྱ་གར་སྐད་དུ།
ཨཱརྱ་སརྦ་ནི་བ་ར་ཎ་བི་སྐཾ་བྷི་ནཱི་ནཱ་མཱ་ཥྚོཏྟ་ར་ཤ་ཏ་ཀ་དྷཱ་ར་ཎཱི་མནྟྲ་ས་ཧི་ཏ།
བོད་སྐད་དུ།
འཕགས་པ་སྒྲིབ་པ་ཐམས་ཅད་རྣམ་པར་སེལ་བའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།
བྱང་ཆུབ་སེམས་དཔའ་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བ་ལ་ཕྱག་འཚལ་ལོ།། 
ཨོཾ་ཨ་མྲྀ་ཏ་བིནྡུ་ཛ་བ་མ་ཧཱ་སུ་ཁ་སྭཱ་ཧཱ།
དེ་ནས་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་ཀྱིས་ཕྱག་གཡས་པ་བརྐྱང་སྟེ་བྱང་ཆུབ་སེམས་དཔའ་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བ་ཚིམ་པར་མཛད་ནས་བཀའ་སྩལ་པ།
ཡོན་ཏན་རིན་པོ་ཆེའི་ཚོགས་ཅན་ཁྱོད་ཀྱི་གཟུངས་སྔགས་འདི་ཕྱུང་བས་སེམས་ཅན་རྣམས་ཀྱི་བདེ་བ་ཆེན་པོ་བསྐྱེད་པ་ལེགས་སོ་ལེགས་སོ།། 
ཀྱེ་རྒྱལ་བའི་སྲས་གང་ལ་ལ་གཟུངས་སྔགས་འདི་ཐོས་པ་དེ་ནི་དེ་བཞིན་གཤེགས་པ་གང་གཱའི་ཀླུང་བཅུའི་བྱེ་མ་སྙེད་ཀྱི་སྤྱན་སྔར་དགེ་བའི་རྩ་བ་བསྐྱེད་པ་དང་ལྡན་པར་འགྱུར་རོ།། 
གང་ལ་ལའི་རྣ་ལམ་དུ་གྲགས་པར་གྱུར་པ་དེ་ཡང་སྒྲིབ་པ་དང་བྲལ་བར་འགྱུར་རོ།། 
སྐུ་གདུང་དང་ལྡན་པའི་མཆོད་རྟེན་གྱི་དྲུང་དུ་ཟླ་བ་ཡར་གྱི་ངོ་ཚེས་བརྒྱད་དམ།
ཚེས་བཅོ་ལྔ་ལ་སྨྱུང་བར་འདུག་ཅིང་གསོ་སྦྱོང་དང་ལྡན་པར་བྱས་ཏེ།
སྤོས་དང་།
བདུག་པ་དང་།
མར་མེ་དང་།
མེ་ཏོག་དང་།
མེ་ཏོག་ཕྲེང་དང་།
བྱུག་པ་ལ་སོགས་པས་མཆོད་ལ་བསྐོར་བ་བྱས་ནས་བཟླས་བརྗོད་བྱས་ན་དམ་པ་ཅི་འདོད་པ་ཐོབ་པར་འགྱུར་ཏེ།
སྡིག་པ་ཐམས་ཅད་དང་སྡུག་བསྔལ་བ་དང་།
འཇིགས་པ་ཐམས་ཅད་ལས་ཐར་བར་འགྱུར་རོ།། 
བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ལ་སྤོས་ལ་སོགས་པས་མཆོད་དེ་བཟླས་བརྗོད་བྱས་ན་རྨི་ལམ་དུ་སྟོན་པར་འགྱུར་ཏེ།
བསམ་པ་ཐམས་ཅད་ཡོངས་སུ་རྫོགས་པར་བྱེད་ཅིང་།
ཉོན་མོངས་པ་དང་སྡུག་བསྔལ་བ་ཐམས་ཅད་སེལ་བར་བྱེད་དོ།། 
དེ་ནས་རྡོ་རྗེ་མེ་ཏོག་ཐོད་ཆེན་པོ་ས་གསུམ་གྱི་དབང་ཕྱུག་དང་ཐབས་ཅིག་ཏུ་འཁོར་གྱི་དཀྱིལ་འཁོར་ཆེན་པོ་དེའི་ནང་ནས་སྟན་ལས་ལངས་ཏེ།
བྱང་ཆུབ་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བ་ལ་བཏུད་ནས་མཚན་བརྒྱ་རྩ་བརྒྱད་ཀྱིས་མངོན་པར་བསྟོད་པ།
སེམས་ཅན་ཀུན་གྱི་གཙོ་བོ་ཆེ།། 
བྱང་ཆུབ་སེམས་དཔའི་ཚུལ་ཆེ་བ།། 
ཉོན་མོངས་དྲི་མ་ཀུན་ལས་འདས།། 
ཆོས་དབྱིངས་ཁྱོད་ལ་ཕྱག་འཚལ་ལོ།། 
སྒྲིབ་པ་ཀུན་ལས་ངེས་པར་གྲོལ།། 
ཉོན་མོངས་ངས་དྲི་མ་ཀུན་སེལ་ཅིང་།། 
ཉེས་པ་ཀུན་ལས་རྣམ་པར་གྲོལ།། 
སྐྱོན་བྲལ་ཁྱོད་ལ་ཕྱག་འཚལ་ལོ།། 
ལམ་སྲང་གཅིག་བུའི་ཚུལ་སྟོན་ཅིང་།། 
ཐེག་པ་གཅིག་པུའི་ཚུལ་གཅིག་པ།། 
ཐེག་པ་ཆེན་པོའི་ཚུལ་བརྙེས་ཏེ།། 
ཐེག་པ་དག་པ་ཁྱོད་ཕྱག་འཚལ།། 
སྣང་བ་ཆེན་པོ་སྣང་བ་བརྙེས།། 
ཡོན་ཏན་དཀྱིལ་འཁོར་འཇིག་རྟེན་བདག།
ཟླ་བ་བཞིན་དུ་འོད་དཀར་བ།། 
འཇིག་རྟེན་འདས་པ་ཁྱོད་ཕྱག་འཚལ།། 
ཐེག་པ་ཆེན་པོ་དག་པ་ཆེ།། 
སངས་རྒྱས་ཐེག་པ་རྟོག་གྱུར་ཅིང་།། 
རྡོ་རྗེའི་དཀྱིལ་འཁོར་རྣམ་གྲགས་པ།། 
རྡོ་རྗེ་ཆེན་པོ་ཁྱོད་ཕྱག་འཚལ།། 
དཔའ་བོ་ཆེན་པོ་བདུད་ལས་རྒྱལ།། 
དར་བ་ཆེན་པོ་ཉོན་མོངས་ཆོམས།། 
བགེགས་ཐུབ་གཤིན་རྗེ་ཐུབ་པ་སྟེ།། 
རིན་ཆེན་དྲ་བ་ཁྱོད་ཕྱག་འཚལ།། 
ཟླ་བ་ཆེན་པོ་ཉི་མ་ཆེ།། 
ལྷུན་པོ་ཆེན་པོ་དབང་ཕྱུག་ཆེ།། 
ལྷ་ཆེན་མགོན་པོ་ཆེན་པོ་སྟེ།། 
འབྱོར་པ་ཆེན་པོ་ཁྱོད་ཕྱག་འཚལ།། 
སྒྲིབ་པ་ཐམས་ཅད་གཅོད་མཛད་ཅིང་།། 
སྒྲིབ་པ་ཐམས་ཅད་སེལ་མཛད་པ།། 
ཀུན་མཁྱེན་ཡོན་ཏན་བདག་ཉིད་ཆེ།། 
རྣམ་སེལ་ཁྱོད་ལ་ཕྱག་འཚལ་ལོ།། 
སངས་རྒྱས་སྤྱོད་ཡུལ་ཞུགས་པ་སྟེ།། 
ཆོས་ཀྱི་སྤྱོད་ཡུལ་གཤེགས་པ་ལགས།། 
ཡེ་ཤེས་དབང་ཕྱུག་ཡེ་ཤེས་ཆེ།། 
སྲེད་བྲལ་ཁྱོད་ལ་ཕྱག་འཚལ་ལོ།། 
སྐུ་མཛེས་ཡོན་ཏན་སྙིང་པོ་མཁྱེན།། 
རྡོ་རྗེ་ཡི་ནི་དཀྱིལ་འཁོར་བརྒྱན།། 
སངས་རྒྱས་ལམ་སྟེ་དོན་ཡོད་ཆེ།། 
ཡེ་ཤེས་དག་པ་ཁྱོད་ཕྱག་འཚལ།། 
བསྟེན་པ་གནས་པ་དབང་དག་པོ།། 
བདེ་མཛད་ཐུགས་ཀྱང་ཞིབ་སྟེ།། 
ཡངས་པ་དྲི་མེད་ཤེས་རབ་ཅན།། 
སྣང་བ་དག་པ་ཁྱོད་ཕྱག་འཚལ།། 
ཟབ་ཅིང་བརྟན་ལ་རྣམ་པར་གནོན།། 
ཞི་ལ་འཇིག་རྟེན་དག་པར་མཛད།། 
སྟོན་པ་སྐྱབས་འོས་སྲིད་གསུམ་ན།། 
དཔའ་བཙན་ཁྱོད་ལ་ཕྱག་འཚལ་ལོ།། 
སྐལ་བ་ཆེན་པོ་ཉོན་མོངས་བཅོམ།། 
འཁོར་བའི་དཀྱིལ་འཁོར་འཇོམས་པ་སྟེ།། 
ཞི་བ་ཞི་མཛད་བདེ་འབྱུང་བ།། 
ཆུ་བོ་ཞི་མཛད་ཁྱོད་ཕྱག་འཚལ།། 
ཐར་པའི་རྒྱུ་སྟེ་ཆོས་ལུགས་ཆེ།། 
བདེ་འགྲོར་གནས་པ་དྲི་མ་མེད།། 
རྣམ་དག་ཐུགས་མངའ་ཞི་བ་མཁྱེན།། 
ཉེས་སེལ་ཁྱོད་ལ་ཕྱག་འཚལ་ལོ།། 
རྩེ་མོ་ཡངས་པར་རྣམ་པར་གྲགས།། 
སྔགས་ཆེན་མང་པོས་འདུལ་མཛད་པ།། 
སྙིང་པོ་ཆེན་པོ་དཀྱིལ་འཁོར་མཆོག།
དཀྱིལ་འཁོར་མཁྱེན་པ་ཁྱོད་ཕྱག་འཚལ།། 
སྡུག་བསྔལ་གསུམ་སེལ་གསུམ་གྱི་མཆོག།
དཀོན་མཆོག་གསུམ་དང་སྤྱོད་ཡུལ་འདྲ།། 
རྣམ་གསུམ་མཁྱེན་པ་རྙེད་པའི་བདག།
རྣམ་ཐར་གསུམ་ཁྱོད་ཕྱག་འཚལ་ལོ།། 
བྱང་ཆུབ་སེམས་དཔའ་ཡོན་ཏན་གྱི།། 
འབྱོར་པ་བརྙེས་ཤིང་མཉམ་ཉིད་བརྙེས།། 
བསྐལ་པ་དག་ནི་གྲངས་མེད་པར།། 
ཚོགས་ཆེན་བསགས་པ་ཁྱོད་ཕྱག་འཚལ།། 
ས་ལ་གནས་པ་ས་ཆེན་བརྙེས།། 
ས་ཡི་འབྲས་བུ་ཕུན་སུམ་ཚོགས།། 
ཡང་དག་ས་འཛིན་ལས་བྱུང་བ།། 
ཡེ་ཤེས་ས་ཁྱོད་ཕྱག་འཚལ་ལོ།། 
ཏིང་ངེ་འཛིན་ལ་མངའ་བརྙེས་པ།། 
ཉེས་གསུམ་སྤངས་ཤིང་སྡིག་པ་སེལ།། 
ཏིང་འཛིན་མཁྱེན་ཅིང་རྒྱ་ཆེ་བ།། 
མཉམ་པ་ཉིད་མཉམ་ཁྱོད་ཕྱག་འཚལ།། 
མགོན་པོ་ཆེན་པོ་སྣང་བ་ཆེ།། 
སྡུག་བསྔལ་ཆེན་པོའི་དྲི་མ་སེལ།། 
ཞི་གྱུར་མ་ལུས་ཞི་མཛད་པ།། 
ཡོན་ཏན་ཕ་མཐའ་ཁྱོད་ཕྱག་འཚལ།། 
སངས་རྒྱས་ཀུན་མཚུངས་གསུང་ལྡན་པ།། 
ཆོས་ཀུན་ཞི་བ་ཕུན་སུམ་ཚོགས།། 
དཀོན་མཆོག་གསུམ་རིགས་དཔེ་མེད་པ།། 
རིན་ཆེན་མཐའ་ཡས་ཁྱོད་ཕྱག་འཚལ།། 
རྡོ་རྗེ་ཆེན་པོ་དྲི་མེད་མཆོག།
རྡོ་རྗེའི་མཚོན་བསྣམས་སྡིག་མི་མངའ།། 
ནམ་མཁའ་མ་ལུས་ཡུལ་དང་ལྡན།། 
ཡེ་ཤེས་སྤྱོད་ཡུལ་རྒྱ་མཚོ་མངའ།། 
དེ་བཞིན་གཤེགས་དང་ཡུལ་གཅིག་པ།། 
སེལ་བ་པོ་སྟེ་དྲི་མ་སྦྱོང་།། 
ཤེས་རབ་ཆེན་པོ་རྒྱལ་བའི་སྲས།། 
སྲེད་གཅོད་ཁྱོད་ལ་ཕྱག་འཚལ་ལོ།། 
རྡོ་རྗེའི་དཀྱིལ་འཁོར་རྡོ་རྗེའི་མཆོག།
རྡོ་རྗེས་འདུལ་བ་རྡོ་རྗེ་འཆང་།། 
རྡོ་རྗེ་རྩལ་ཅན་རྣམས་ཀྱི་རྩལ།། 
རྡོ་རྗེ་སྣང་བ་ཁྱོད་ཕྱག་འཚལ།། 
རིན་ཆེན་ཆེན་པོ་རིན་ཆེན་བློ།། 
རིན་ཆེན་རྡོ་རྗེ་འོད་ཆེ་བ།། 
རིན་ཆེན་འོད་མཛེས་རིན་ཆེན་འབྱུང་།། 
རིན་ཆེན་བསྟན་པ་སྲུང་མཛད་པ།། 
སྟོང་པ་ཉིད་ཀྱི་ཡུལ་བརྙེས་པ།། 
ཡེ་ཤེས་སྟོང་པ་ཉིད་ཀྱིས་སྟོན།། 
སྟོང་ཉིད་ལོངས་སྤྱོད་ཡུལ་དང་ལྡན།། 
སྟོང་ཉིད་མཆོག་ཁྱོད་ཕྱག་འཚལ་ལོ།། 
ཤེས་རབ་མཚུངས་མེད་ཤེས་རབ་ཅན།། 
དགེ་བ་རྣམ་དག་ས་དང་བྲལ།། 
ཆོས་གཅིག་ལས་བྱུང་སྣང་པ་པོ།། 
འཇིག་རྟེན་འདས་པའི་ཚུལ་ཆེན་ལགས།། 
འཇིག་རྟེན་སྣང་མཛད་སྨྲ་མཁས་པ།། 
འཇིག་རྟེན་ཆོས་ལས་རྣམ་པར་འདས།། 
འཇིག་རྟེན་མཁྱེན་པའི་ཡོན་ཏན་བརྙེས།། 
བརྒྱན་པར་མཛད་པ་དཀྱིལ་འཁོར་དག།
ཉེས་པ་མ་ལུས་སེལ་བ་སྟེ།། 
ཕལ་ཆེན་སྐྱེ་བོ་ཀུན་ལ་ཕན།། 
ས་འཛིན་རྣམ་པར་གྲགས་པ་པོ།། 
ཀུན་མཁྱེན་ཁྱོད་ལ་ཕྱག་འཚལ་ལོ།། 
དགའ་མཁྱེན་དགའ་ལ་ལོངས་སྤྱོད་པ།། 
དགའ་བའི་རིག་མཆོག་རྣམས་ཀྱི་མཆོག།
དགའ་བར་མཛད་པའི་རྟོག་པ་ཅན།། 
དགའ་ལ་སྣང་བ་ཁྱོད་ཕྱག་འཚལ།། 
སྒེག་ཆེན་འཇོམ་ཞིང་དགོངས་པར་ལྡན།། 
རྣམ་པར་སྒེག་ལ་སྤྱོད་པ་བརྟན།། 
རྡོ་རྗེའི་རིག་པ་སྒེག་པའི་མཆོག།
སྒེག་ཆེན་ཁྱོད་ལ་ཕྱག་འཚལ་ལོ།། 
སངས་རྒྱས་བྱང་ཆུབ་སེམས་དཔའི་མཆོག།
རྡོ་རྗེ་མཆོག་གི་དཀྱིལ་འཁོར་ཆེ།། 
ཐེག་པ་ཆེན་པོའི་ཚུལ་ལ་གནས།། 
བླ་མེད་མཆོག་ཁྱོད་ཕྱག་འཚལ་ལོ།། 
དཔའ་བོ་བྱང་ཆུབ་སེམས་དཔའི་མཆོག།
སྒྲིབ་པ་ཐམས་ཅད་སེལ་མཛད་ལ།། 
རྡོ་རྗེའི་དཀྱིལ་འཁོར་འཁོར་རྣམས་ཀྱིས།། 
མིང་བརྒྱ་རྩ་བརྒྱད་ཀྱིས་བསྟོད་ནས།། 
རྡོ་རྗེའི་བསྟན་པ་རྣམ་གྲགས་པ།། 
བཅོམ་ལྡན་རྡོ་རྗེ་ཅན་གྱིས་གསུངས།། 
ཀྱེ་མ་འབྱོར་ཆེན་སྣང་བ་ཡི།། 
དཀྱིལ་འཁོར་རྒྱལ་བའི་དཀྱིལ་འཁོར་བ།། 
གང་ཞིག་མིང་བརྒྱ་རྩ་བརྒྱད་པ།། 
འདི་དག་སོ་སོར་རྗོད་བྱེད་ན།། 
ང་ནི་ཉེས་པ་ཀུན་ཟློག་ཅིང་།། 
རྟག་ཏུ་དེ་ཡི་ཕྱི་བཞིན་འབྲང་།། 
ནང་པར་ལངས་ནས་གཙང་མ་ཡིས།། 
སྒྲིབ་པ་ཐམས་ཅད་སེལ་བ་ལ།། 
བློ་ལྡན་གང་ཞིག་སྟོད་བྱེད་པ།། 
དེ་ཡི་སྡིག་པ་མེད་པར་འགྱུར།། 
གང་ཞིག་མིང་བརྒྱ་རྩ་བརྒྱད་མཆོག།
ནང་པར་ལངས་ནས་རྗོད་བྱེད་པ།། 
སྡང་བ་ཐམས་ཅད་དེ་དབང་འགྱུར།། 
བགེགས་རྣམས་ཀྱིས་ཀྱང་ཡོངས་སུ་གཏོང་།། 
སྡིག་པ་དག་པ་འཐོབ་པ་དང་།། 
དེ་བཞིན་བསོད་ནམས་འཕེལ་བ་དང་།། 
ཡེ་ཤེས་རྒྱ་མཚོ་ལོངས་སྤྱོད་ཅིང་།། 
ས་མཆོག་ཆེན་པོ་ཐོབ་པར་འགྱུར།། 
གང་ཞིག་ངེས་པར་གནས་བྱས་ལ།། 
མིང་བརྒྱ་རྩ་བརྒྱད་མཆོག་འདོན་པ།། 
དེས་ནི་འབྱོར་ཆེན་སངས་རྒྱས་ས།། 
རིང་པོར་མི་ཐོགས་ཐོབ་པར་འགྱུར།། 
རྒྱུད་ཆེན་ལྡན་ཞིང་བློ་ཆེ་བ།། 
གང་ཞིག་མིང་མཆོག་འདོན་པ་ནི།། 
རྡོ་རྗེའི་དཀྱིལ་འཁོར་བསྟན་པ་ལ།། 
རིང་པོར་མི་ཐོགས་འཇུག་པར་འགྱུར།། 
བྱང་ཆུབ་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ་རྫོགས་སོ།།།། 
