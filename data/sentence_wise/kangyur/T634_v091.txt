༄༅།། རྒྱ་གར་སྐད་དུ།
ཨཱརྱ་ཨ་བ་ལོ་ཀི་ཏེ་ཤྭ་ར་ཨཥྚོཏྟ་ར་ཤ་ཏ་ཀ་ནཱ་མ་དྷཱ་ར་ཎཱི་མནྟྲ་ས་ཧི་ཏ།
བོད་སྐད་དུ།
འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ།། 
བྱང་ཆུབ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ།། 
ནམཿ་སརྦ་བུདྡྷ་བོ་དྷི་སཏྭཱ་ནཱཾ།
ས་མནྟ་ཨ་མོགྷ།
ཨ་པྲ་ཏི་ཧ་ཏ།
ཤཱ་ས་ནཱ་ནཱཾ།
ན་མ་ཨཱརྱ་ཨ་པ་ལོ་ཀི་ཏེ་ཤྭ་རཱ་ཡ།
མ་ཧཱ་བོ་དྷི་སཏྭཱ་ཡ།
བཛྲ་སཏྭཱ་ཡ།
བཛྲ་བི་པུ་ལཱ་ཡ།
པདྨ་སཾ་བྷ་བཱ་ཡ།
པདྨ་ཡོན་ཡེ།
ཏདྱ་ཐཱ།
ཨོཾ་ཧྲཱིཿ་ཀ་ར་ཤྲཱི་ཀ་ར།
པྲ་བྷཱ་ཀ་ར།
བཛྲ་སཏྭ།
བཛྲ་སཾ་བྷ་བ།
པདྨ་སཾ་བྷ་བ།
པདྨ་སཱ་ག་ར།
པདྨ་གོ་ཙ་ར།
བ་ར་ད་མཧཱ་ཀཱ་རུ་ཎི་ཀ།
ཀཱ་རུ་ཎ་སཾ་བྷ་བ།
ཧཱུཾ་ཧཱུཾ།
དྷ་ར་དྷ་ར།
ད་ར་ད་ར།
བ་ར་བ་ར།
མ་ཧཱ་ཀཱ་རུ་ཎི་ཀ་མ་ཧཱ་ཤུདྡྷ་སཏྭ་སྭཱ་ཧཱ།
དེ་ནས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཕྱག་གཡས་པ་བརྐྱང་སྟེ།
བྱང་ཆུབ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་གི་མགོ་བོ་ལ་བྱུགས་ནས་བཀའ་སྩལ་པ།
ཡོན་ཏན་རིན་པོ་ཆེའི་ཕུང་པོ་ཆེན་པོ་ཁྱོད་ཀྱིས་གཟུངས་སྔགས་འདི་བཤད་པས་སེམས་ཅན་རྣམས་ལ་སངས་རྒྱས་འབྱུང་བའི་ཆོས་བསྟན་པ་ལེགས་སོ་ལེགས་སོ།། 
འདི་ནི་ཐོས་པ་ཙམ་གྱིས་ཀྱང་སེམས་ཅན་རྣམས་ཤིན་ཏུ་རྣམ་པར་དག་པར་བྱེད་པའོ།། 
གང་ལ་ལ་ཉན་པ་དང་།
འཆང་བ་དང་།
ཀློག་པ་དང་།
ཀུན་ཆུབ་པར་བྱེད་པ་དེས་ནི་ཡོན་ཏན་ཕུན་སུམ་ཚོགས་པ་ཐམས་ཅད་དང་།
དག་པའི་མཆོག་ཀྱང་ཐོབ་པར་འགྱུར་རོ།། 
དེ་ནས་ལྷའི་དབང་པོ་དབང་ཕྱུག་ཆེན་པོ་དཔག་ཚད་འབུམ་ཕྲག་དུ་མར་ཁྱབ་ཅིང་འཇིག་རྟེན་གསུམ་པོ་ཀུན་ཏུ་རྒྱས་ཀོ་ལྟ་སྟེ།
འཁོར་དང་བཅས་པ་དང་།
རྡོ་རྗེའི་དཀྱིལ་འཁོར་དུ་འདུས་པའི་བྱང་ཆུབ་སེམས་དཔའ་ཐམས་ཅད་ཀྱིས་མགོ་བོ་བཏུད་ནས་འཕགས་པ་སྤྱན་རས་གཟིགས་དབང་ཕྱུག་ལ་སའི་དབང་ཕྱུག་དཔའ་བོ་རྣམ་པར་རྩེ་བ་ཞེས་བྱ་བའི་མཚན་བརྒྱ་རྩ་བརྒྱད་པས་མངོན་པར་བསྟོད་པ།
ས་ཡི་དབང་ཕྱུག་རྡོ་རྗེའི་དཀྱིལ་འཁོར་བ།། 
སྲིད་གསུམ་མ་ལུས་ཡོན་ཏན་ཆེན་པོའི་བདག།
དྲི་མེད་སྐྱོན་བྲལ་གསལ་བའི་དཀྱིལ་འཁོར་ཅན།། 
སྙིང་རྗེས་ཁྱབ་པའི་དཀྱིལ་འཁོར་རྒྱ་ཆེ་བ།། 
རབ་དགའ་རབ་དགྱེས་རབ་ཏུ་སྟོན་པ་པོ།། 
སྐལ་བ་བཟང་པོ་རྣམ་ཐར་ཞི་བའི་མཆོག།
ཤིན་ཏུ་རྣམ་དག་ཡོན་ཏན་ཆེན་པོའི་བདག།
རྣམ་དག་དུ་མར་གྲགས་པའི་མེ་ཏོག་ཐོད།། 
རབ་མཆོག་སྲིད་གསུམ་དག་གི་མིག་གཅིག་པ།། 
མཆོག་སྦྱིན་འགྲོ་བ་ཀུན་གྱི་འབྱོར་པ་མཛེས།། 
དཔག་མེད་པས་ཀྱང་དཔག་མེད་བསྐལ་པར་འབྱུང་།། 
སྐབས་དང་ཡིད་འཕྲོག་དག་ཅིང་གསལ་བར་མཛད།། 
ནོར་བུའི་ཐོད་ཅན་རྡོ་རྗེ་ལས་བྱུང་བ།། 
སྲིད་གསུམ་གཅིག་པུ་དཔའ་བོ་པདྨའི་སྤྱན།། 
ཐོས་པའི་རྒྱ་མཚོ་སེམས་ཅན་ཀུན་བས་དཔའ།། 
འགྲོ་བ་ཐམས་ཅད་རྣམ་པར་གྲོལ་མཛད་མཆོག།
སྙན་ཆ་མགུལ་ཞིང་པདྨ་དག་པ་བསྣམས།། 
དབང་ཕྱུག་བདེ་གཤེགས་བཞུགས་པའི་ཐོར་ཚུགས་ཅན།། 
ཚུལ་བཟང་ཡོན་ཏན་རྒྱན་དུ་འཚམ་པའི་གཟུགས།། 
འཇིགས་པའི་རླུང་ཆེན་འཚུབ་པའི་མཚོན་ཆ་ཅན།། 
དགེ་བའི་རྒྱུ་སྟེ་དམ་པ་རྩོལ་བའི་རྒྱུ།། 
ཚུལ་གྱིས་ལོངས་སྤྱོད་བདེ་ཆེན་མཆོག་གི་རྒྱུ།། 
དཀྱིལ་འཁོར་མཆོག་གི་སྤྱོད་ཡུལ་རྒྱུ་གཅིག་པ།། 
སྲིད་གསུམ་སྒྲོལ་བའི་ཟོམ་པ་གཅིག་པུ་ལགས།། 
དཀྱིལ་འཁོར་མཆོག་གི་རྒྱན་ཏེ་སྡིག་མེད་པ།། 
གསེར་མདོག་འོད་རྒྱན་རྟེན་དུ་གྱུར་པ་སྟེ།། 
མཉམ་པ་ཉིད་ཀྱིས་མི་མཉམ་མཚུངས་པར་འགྱུར།། 
ས་བརྙེས་འོད་ཟེར་རྒྱས་པ་རྒྱན་ཕྲེང་མངའ།། 
ཆེན་པོའི་ཆེ་བ་ཐོགས་པ་མེད་པ་སྟེ།། 
སྔ་མ་མུན་པ་ཀུན་བསལ་ཉོན་མོངས་མེད།། 
དགེ་བ་དག་པ་སྤྱོད་ཡུལ་རྣམ་པར་དག།
ཚུལ་གྱིས་དཀྱིལ་འཁོར་ཡངས་ཤིང་རྣམ་པར་དག།
སྲིད་གསུམ་དབང་ཕྱུག་པདྨ་ལས་བྱུང་བ།། 
སྲིད་གསུམ་བདེ་ཅན་ཡངས་པའི་དབང་ཕྱུག་སྟེ།། 
དབང་ཕྱུག་མི་གཡོ་རྣལ་འབྱོར་མཁས་པ་པོ།། 
དེ་བཞིན་གཤེགས་པ་ཆེན་པོ་རབ་མཆོག་ཡངས།། 
ནོར་བུའི་རྒྱན་གྱི་རྡོ་རྗེ་རྒྱན་དུ་ཐོགས།། 
པདྨས་བརྒྱན་པ་ལྷུན་པོ་ལས་བྱུང་བ།། 
དགེ་སྣོད་ཡོན་ཏན་ཆེན་པོའི་སྣོད་གཅིག་པ།། 
བདེ་ལ་ལོངས་སྤྱོད་རྣམ་འདྲེན་ཆེན་པོའི་བདག།
སྨོན་ལམ་རྒྱ་ཆེན་རྒྱ་མཚོ་ལྡན་པ་སྟེ།། 
འགྲོ་བ་སྲིད་པར་ལྷུང་བ་གྲོལ་མཛད་པ།། 
ས་དང་མཉམ་པ་ཐམས་ཅད་གཟིགས་པར་མཛད།། 
སྐལ་བཟང་བསྐལ་པ་སྟོང་གི་སྣང་བ་པོ།། 
རྡོ་རྗེ་མཆོག་གིས་སྒེག་པའི་དཀྱིལ་འཁོར་ཅན།། 
ཡོན་ཏན་རྣམ་གྲངས་ཁྱད་པར་དཀྱིལ་འཁོར་བ།། 
དགེ་བའི་མཚན་ཉིད་དཔའ་བོའི་རྩལ་མངའ་བ།། 
དེ་བཞིན་ཉིད་ཆོས་རོ་མཁྱེན་སྤྱོད་ཡུལ་ཅན།། 
ཅོད་པན་ཐིག་ལེ་དམར་པོའི་དཀྱིལ་འཁོར་ལྡན།། 
ལྷ་ཆེན་བརྒྱ་མངའ་སུམ་ཅུ་གསུམ་བདག་དབང་།། 
ལྷ་དང་ལྷ་མིན་དབང་བྱས་རྣམས་ཀྱིས་བཏུད།། 
བརྩོན་འགྲུས་བརྒྱ་དང་ལྡན་ཞིང་རྩལ་སྟོང་མངའ།། 
བསོད་ནམས་བརྒྱ་མངའ་མཚོན་ཆ་བརྒྱ་འཆང་བ།། 
པདྨ་བརྒྱ་པ་པདྨ་ཉིད་ལས་བྱུང་།། 
དཀྱིལ་འཁོར་བརྒྱ་ཡི་དབུས་ན་མཛེས་པ་སྟེ།། 
ཆོས་བརྒྱ་ལྡན་པ་མཆོག་སྟོང་སྟོན་པ་པོ།། 
སངས་རྒྱས་སྟོང་ཕྲག་མང་པོས་ཡོངས་བསྟོད་པ།། 
བསྐལ་པ་རབ་འབྱམ་མང་པོར་མཁས་པ་སྟེ།། 
དཀྱིལ་འཁོར་མང་པོ་དག་ན་དཔའ་བའི་སྐུ།། 
འཇིག་རྟེན་འདས་པའི་མཐུ་མངའ་སྟོན་པ་པོ།། 
རྒྱ་ཆེན་དྲི་མེད་དཀྱིལ་འཁོར་དབུས་ན་བཞུགས།། 
རབ་དགའ་བསྒྱིངས་པ་འཐོར་མཛད་མེ་ཏོག་ཐོད།། 
ན་བཟའ་དར་དཀར་ལ་མནབས་འོད་མཛད་པ།། 
ཐུགས་ཀྱི་དཀྱིལ་འཁོར་ཐུགས་རྗེས་བརྒྱན་པ་ལས།། 
ཆ་ཕྲར་གསེར་མཛད་མཐའ་ཡས་ཟད་མི་ཤེས།། 
དཔའ་བོ་ཉི་མའི་འོད་ཟེར་བརྒྱ་མངའ་བ།། 
ནོར་བུའི་དཀྱིལ་འཁོར་ཟླ་འདྲ་འོད་གསལ་ཞིང་།། 
ཉི་མས་ཁ་ཕྱེ་པདྨ་མཆོག་བསྣམས་པ།། 
མེ་ཏོག་མཚོན་ཆ་ཐོགས་པའི་ལྷ་ཞེས་གྲགས།། 
གཙུག་ཕུད་གསུམ་པ་ཚངས་སྲས་སྐྱེ་དགུའི་བདག།
བཙུན་རིགས་མཆོག་སྟེ་རིགས་ཆེན་ནང་དུ་སྐྱེས།། 
རང་གི་རིགས་གསལ་དབང་ཆེན་དཀྱིལ་འཁོར་པ།། 
པདྨ་བཟང་བའི་རིགས་མཆོག་ཐིག་ལེས་མཚན།། 
སྤྱན་བཟང་དགེ་བའི་ལྷ་རྣམས་རྟེན་གྱུར་པ།། 
གསང་སྔགས་མང་པོ་འཛིན་པའི་དབང་ཕྱུག་པོ།། 
ཚོགས་ཆེན་མདུན་ན་འདུས་པའི་མངའ་བདག་ལགས།། 
སྤྱན་གསུམ་དག་གིས་དཀྱིལ་འཁོར་མཛེས་གྱུར་པ།། 
ཀ་ལ་པིང་ཀའི་སྐད་ཀྱིས་སྡང་བ་འདུལ།། 
མདའ་དང་རུ་གཞུ་སྟོབས་ཆེན་མཚོན་ཆ་བསྣམས།། 
སྟོབས་ཀྱི་ལྷ་སྟེ་སྟོབས་དང་བརྩོན་པས་འདུལ།། 
རྒྱན་རྣམས་སྣ་ཚོགས་ལེགས་པར་སྤྲས་པ་སྟེ།། 
རྒྱལ་བ་རིག་སྔགས་འཆང་བ་མང་པོས་བསྟོད།། 
ཚོགས་མཆོད་དགའ་བྱེད་རྣམས་ཀྱིས་རབ་བསྟོད་པ།། 
ཆུ་སྲིན་འཛིན་ཁྲིའི་འཇིགས་ལས་རབ་གྲོལ་མཛད།། 
གཟུགས་མང་མངའ་ཞིང་བདེ་སྐྱིད་རབ་སྦྱིན་པ།། 
ལྷ་ཡུལ་འགྲོ་བའི་ཁྱད་པར་དཀྱིལ་འཁོར་ཅན།། 
མཚུངས་མེད་པས་ཀྱང་མཚུངས་མེད་མཐུ་རྩལ་མངའ།། 
སྟབས་གཤེགས་ཡོན་ཏན་ཆེ་མཆོག་འོད་ཟེར་ལྡན།། 
འཇིག་རྟེན་ནང་ན་མཁས་པ་སྤྱན་རས་གཟིགས།། 
ས་གཞིའི་དཀྱིལ་འཁོར་དབུས་ཀྱི་དཀྱིལ་འཁོར་ཅན།། 
འོད་ཟེར་མང་པོ་སྟོང་ཕྲག་ཟད་མི་ཤེས།། 
ཉོན་མོངས་རྡུལ་རྣམས་ཐམས་ཅད་སེལ་མཛད་པ།། 
མཐའ་དང་བྲལ་བ་ཀུན་ཏུ་གཟིགས་པ་སྟེ།། 
རབ་ཞི་ཀུན་ལས་འཕགས་པའི་སྤྱོད་ཡུལ་ཅན།། 
དོན་དང་ཚུལ་ལ་སེམས་ཅན་གཅིག་དཔའ་བ།། 
ཐེག་པ་བཟང་པོ་འཛིན་པའི་ཉི་མ་ལགས།། 
དུལ་དང་སྦྱིན་དང་ཚུལ་ལ་དད་པ་བརྙེས།། 
སྐྱེ་དགུ་རྣམས་ཀྱི་དྲི་མ་མ་ལུས་བཅོམ།། 
བློ་གྲོས་བཟང་པོ་རབ་དགྱེས་སྟོན་པ་པོ།། 
བདེ་ལྡན་གོས་བརྒྱན་ཡང་བ་སྣ་ཚོགས་ཅན།། 
བཅོམ་ལྡན་འབྱུང་བ་འཇིགས་པ་མེད་པར་མཛད།། 
རྟག་ཏུ་དགེ་བ་ཀུན་མཆོག་སྦྱིན་པ་པོ།། 
རྒྱལ་བས་གསུངས་པའི་རྣམ་ཐར་བརྙེས་པའི་བློ།། 
བདེ་བ་ལོངས་སྤྱོད་ཆེར་འགྱུར་དྲི་མ་མེད།། 
ཞལ་གྱི་དཀྱིལ་འཁོར་རྒྱས་ཤིང་དྲི་མེད་པ།། 
མི་དང་སྲེད་མེད་བརྒྱ་བྱིན་ལག་པའི་མཆོག།
འཇིག་རྟེན་མང་པོ་གཟིགས་པའི་དབང་ཕྱུག་པོ།། 
སྟོབས་དང་རིགས་དང་མཐུ་སྟོབས་ཆེ་བ་ལགས།། 
སངས་རྒྱས་མཚུངས་ཤིང་ཆོས་མཆོག་རིན་ཆེན་མཚུངས།། 
དགེ་འདུན་མཚུངས་ཤིང་ཆགས་བྲལ་ཐུབ་པར་དཀའ།། 
ཁྱད་པར་གསུམ་འཕགས་རིན་ཆེན་མཆོག་ཆེན་མཚུངས།། 
ཁྱབ་བདག་ཉོན་མོངས་རྣམ་གསུམ་རྡུལ་བསལ་བ།། 
རྡོ་རྗེ་སེམས་མཆོག་ཁྱོད་ལ་ཕྱག་འཚལ་ལོ།། 
པདྨ་དྲི་མེད་ཕྱག་གི་དབུས་བསྣམས་པ།། 
ཐོར་ཚུགས་ཅན་ལ་གཟུགས་ལྡན་ཅོད་པན་ཐོགས།། 
སྤྱི་བོ་འོད་དཔག་མེད་རྒྱས་ཁྱོད་ཕྱག་འཚལ།། 
དེ་ནས་བཅོམ་ལྡན་རང་བྱུང་མུན་སེལ་བ།། 
རྔ་ཆེན་སྒྲ་ལྟར་བརྟན་པས་བཀའ་སྩལ་པ།། 
མཆོག་ཆེན་རྡོ་རྗེ་གླུ་ལ་བསྟོད་པ་ཡི།། 
མིང་བརྒྱ་རྩ་བརྒྱད་སྐྱོན་སེལ་ལེགས་པ་མངའ།། 
ཇི་སྟེ་ལ་ལ་རྟག་ཏུ་དགེ་མཆོག་འདོད།། 
སྤྱན་རས་གཟིགས་དབང་ལ་ནི་སྟོད་བྱེད་པ།། 
དེས་ནི་རིང་པོར་མི་ཐོགས་ཡོན་ཏན་གྱི།། 
ལོངས་སྤྱོད་མཆོག་ཆེན་ཆོས་ནི་ཐོབ་པར་འགྱུར།། 
མི་ནི་གང་ཞིག་རྟག་ཏུ་འདིས་བསྟོད་ལ།། 
སྤྱན་རས་གཟིགས་དབང་དམ་པ་སྦྱིན་པར་བྱེད།། 
སྡིག་པ་རྣམས་ཀྱང་དེ་ལ་འབྱུང་མི་འགྱུར།། 
འདོད་པ་གང་ཡིན་བདེ་བླག་དེ་ཡིས་འཐོབ།། 
དེ་ནི་སྡིག་པའི་དྲི་མས་མི་གོས་ཏེ།། 
ལམ་སྲང་བཟང་པོར་དམིགས་ཏེ་འགྲོ་བར་འགྱུར།། 
སྲིད་གསུམ་སྐྱབས་འོས་གཅིག་པུ་པདྨ་སྐྱེས།། 
དེ་འདྲར་ཆོས་ཀྱི་མཆོག་ལ་སྤྱོད་པར་འགྱུར།། 
དེ་ལྟར་མིང་གི་ཁྱད་པར་གྲུབ་འདོད་ཅིང་།། 
གང་ཞིག་རྟག་ཏུ་བདེ་བ་འདོད་པ་ཡིས།། 
འགྲོ་ཀུན་སྐྱེ་དགུའི་བདག་པོ་སྤྱན་རས་གཟིགས།། 
པདྨ་ལས་བྱུང་རྟག་ཏུ་བསྟོད་པར་གྱིས།། 
བཅོམ་ལྡན་འདས་བླ་མ་འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ་རྫོགས་སོ།།།། 
