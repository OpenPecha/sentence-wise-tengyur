༄༅༅།། རྒྱ་གར་སྐད་དུ།
ཤྲཱི་མཾ་ར་ཀྟ་ཡ་མཱ་རི་ཏནྟྲ་རཱ་ཛ་ནཱ་མ།
བོད་སྐད་དུ།
དཔལ་ལྡན་གཤིན་རྗེའི་གཤེད་དམར་པོའི་རྒྱུད་ཀྱི་རྒྱལ་པོ་ཞེས་བྱ་བ།
གཤིན་རྗེ་མཐར་བྱེད་དམར་པོ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་གཅིག་ཏུ་འདྲེས་པར་གྱུར་པ་བདག་མེད་པའི་བྷ་ག་ལ་བཞུགས་སོ།། 
དེ་ལ་མགྲིན་པར་དམ་འཁྱུད་དེ།། 
རང་ཉིད་སེམས་ཅན་ཆེད་ཞུས་པ།། 
ཀྱཻ་རྡོ་རྗེར་གསུངས་པ་དང་།། 
ཐར་པ་དེ་བཞིན་སྡོམ་པར་ཡང་།། 
འདུས་པ་ལ་སོགས་རྒྱུད་དུ་ཡང་།། 
སླར་ཡང་ཆེས་མང་དུ་གསུངས་ཀྱང་།། 
སེམས་ཅན་བསམ་པ་ཡོངས་རྫོགས་བྱེད།། 
ད་ནི་བདག་གིས་རབ་བཤད་བྱ།། 
ཁ་ཅིག་རྒྱལ་སྲིད་འདོད་པ་དང་།། 
ཚེ་རིང་ནད་མེད་འབྲས་བུ་སྦྱིན།། 
ཞི་བ་ལ་སོགས་ལས་རྒྱས་པ།། 
གང་ཡང་མངོན་པར་སྤྱད་པ་དང་།། 
དགྲ་ཡི་སྡེ་ཉམས་བྱེད་པ་དང་།། 
སྐྲོད་དང་འགུགས་དང་གསོད་པ་ཡང་།། 
སྣ་ཚོགས་རྒྱུད་རྣམས་སུ་གསུངས་ཀྱང་།། 
སྣ་ཚོགས་རྒྱུད་དུ་མ་བརྗོད་པའི།། 
འཁྲུལ་འཁོར་འཇིག་རྟེན་གསུམ་རྙེད་དཀའ།། 
ཁྱོད་ལ་ཕན་པའི་སྐྱེས་ཀྱི་ཕྱིར།
བཤད་བྱ་ལྷ་མོ་གུས་བཅས་ཉོན།། 
འཁྲུལ་འཁོར་གང་གི་མཐུ་སྟོབས་ཀྱིས།། 
རྟག་ཏུ་རྒྱལ་སྲིད་ཐོབ་པ་དང་།། 
ཇི་སྲིད་ཉི་མ་ཟླ་བ་བཞིན།། 
གལ་ཏེ་འཚོ་བར་འདོད་པ་དང་།། 
ཁུ་བ་རེངས་དང་སྡེ་འགུགས་དང་།། 
མཁའ་སྤྱོད་ཉིད་དང་མཆོག་ཏུ་མྱུར།། 
དེང་འདིར་མིང་གི་སྤྱོད་ཡུལ་དུ།། 
དེ་ཡི་སྨན་ནི་བཤད་པར་བྱ།། 
དང་པོར་བྱམས་པ་བསྒོམ་པར་བྱ།། 
གཉིས་པར་སྙིང་རྗེ་དེ་བཞིན་ནོ།། 
གསུམ་པར་དགའ་བ་བསྒོམ་པར་བྱ།། 
བཞི་པར་བཏང་སྙོམས་རྣམ་བསྒོམ་བྱ།། 
འཇིག་རྟེན་ཆོས་རྣམས་བརྒྱད་པོ་ནི།། 
ཡོངས་བཏང་སྟོང་པར་བསམ་པར་བྱ།། 
སླར་ཡང་སྟོང་ཉིད་བྱང་ཆུབ་སྟེ།། 
གཉིས་པ་ལ་ནི་ས་བོན་བསྡུ།། 
བཞི་པར་ཡི་གེ་དགོད་པའོ།། 
ར་ཡིག་ལས་བྱུང་ཉི་མ་ལ།། 
ཧཱུྃ་བྱུང་སྣ་ཚོགས་རྡོ་རྗེའོ།། 
དེ་ཉིད་ཀྱིས་ནི་རྡོ་རྗེ་ཡི།། 
ར་བ་ཞེས་དང་དེ་བཞིན་དུ།། 
ས་གཞི་རྡོ་རྗེ་འཆིང་བའོ།། 
དང་པོར་སྟོང་པར་བསྒོམ་པར་བྱ།། 
དེ་ནས་ཡི་གེ་ཨཾ་དམར་པོ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་རོ།། 
དེའི་སྟེང་དུ་ཡི་གེ་ཧཱུྃ་དམར་པོའོ།། 
དེའི་སྟེང་དུ་བརླན་དང་བཅས་པའི་མགོ་བོས་བརྒྱན་པའི་དབྱུག་པའི་དབུས་སུ་ཧུྃ་ཡིག་དམར་པོའོ།། 
དེར་ཡང་ཉི་མ་ལ་ཧཱུྃ་ཡིག་གོ།
དེ་ལས་ངེས་པར་བྱུང་བའི་འོད་ཟེར་རྣམས་ཀྱིས་ནམ་མཁའི་ཕྱོགས་སུ་དཔའ་བོའི་གཟུགས་དེ་ལ་འཇིག་རྟེན་གསུམ་པོ་ཐམས་ཅད་བསྡུས་ནས་སླར་ཡང་དེ་ཉིད་དུ་བཅུག་སྟེ།
དཔལ་གཤིན་རྗེའི་གཤེད་དམར་པོའི་གཟུགས་སུ་བདག་ཉིད་བསམ་པར་བྱའོ།། 
སྐུ་མདོག་དམར་པོ་གཡོན་བརྐྱང་ཞིང་རྣམ་པར་འགྱུར་བའི་ཞལ་མ་ཆེ་བ་གཙིགས་པ།
ལྗགས་འདྲིལ་བ་འཇིགས་པར་བྱེད་པ།
ཀླུ་བརྒྱད་ཀྱིས་རྣམ་པར་བརྒྱན་པ།
དབུ་སྐྲ་དམར་སེར་གྱེན་དུ་འབར་བ།
རྐེདཔའི་ཕྱོགས་སུ་སྟག་གི་པགས་པ་འཛག་པས་རྣམ་པར་བརྒྱན་པ།
མིའུ་ཐུང་གསུས་པ་འཕྱང་ཞིང་འཇིགས་པ།
སྤྱན་གསུམ་པ་ཤིན་ཏུ་འཇིགས་པར་བྱེད་པ་དམར་པོ་འབར་བའི་རྒྱུན་མི་ཟད་པ་འོད་ཟེར་སྣ་ཚོགས་ཀུན་ཏུ་འཁྲུགས་པ།
གཡོན་པར་སྲེད་མེད་ཀྱི་བུ་ལ་སོགས་པའི་ཁྲག་གིས་གང་བའི་མིའི་ཐོད་པ་དང་།
གཡས་པར་བདུད་བཞི་རྣམ་པར་འཇོམས་པར་བྱེད་པའི་དབྱུག་པ་དཀར་པོ་དང་ཀླུའི་རྒྱན་ལ་སོགས་པས་སྤྲས་པ།
རྡོ་རྗེ་རོ་ལངས་མས་ཕྲག་པར་འཁྱུད་པ།
འདོད་ཆགས་ཆེན་པོ་གཅིག་ཏུ་ངེས་པར་རྒྱས་པ།
རྗེ་བཙུན་གྱི་རང་བཞིན་ཇི་ལྟ་བ་དེ་བཞིན་དུ་རྗེ་བཙུན་མ་ཡང་སྟེ་མགོ་བོ་སྐམ་པོའི་རྒྱན་གྱིས་ཁྱད་པར་དུ་བྱས་པའོ།། 
བཅོམ་ལྡན་འདས་དང་བཅས་པ་འཛག་པའི་མགོ་བོའི་རྒྱན་ཡང་སྟེ།
སྐ་རགས་འོག་པག་ས་ཀྱང་གྲོལ་བར་གྱུར་པའོ།། 
མ་ཧེ་དམར་པོ་ལ་གནས་པའི་གཡོན་བརྐྱང་གི་ཞབས་ཀྱིས་བཞུགས་པའོ།། 
ཕྱི་ནས་བཅོམ་ལྡན་འདས་ལས་སྐྱེས་པའི་རྩེ་གསུམ་པའི་དབྱུག་པ་དཀར་པོའི་དབུས་སུ་སླར་ཡངས་བོན་ཁ་དོག་དམར་པོར་བསམ་པར་བྱའོ།། 
ཕྱི་ནས་བཅོམ་ལྡན་འདས་ཀྱི་རྡོ་རྗེ་ཡང་ཧཱུྃ་ཡིག་ལས་སྐྱེས་པའོ།། 
སླར་ཡང་བཅོམ་ལྡན་འདས་མའི་གསང་བའི་པདྨ་འདབ་མ་བརྒྱད་པ་སྦལ་མིག་འགྱུས་ཙམ་དང་བཅས་པ་ཨཿ་ཡིག་གིས་རྫོགས་པར་མཚན་པའོ།། 
དེའི་རྗེས་སུ་གསང་སྔགས་རྒྱལ་བའི་བདག་ཉིད་ཅན་ནི།
ཨོྃ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་བ་ཨཱཏྨ་ཀོ྅་ཧཾ།
ལྟེ་བའི་འོག་ཏུ་བརྗོད་པ་དེ་འདབ་མ་བརྒྱད་པ་ཁ་དོག་དམར་པོའོ།། 
དེར་ཡི་གེ་ཧྲིཿ་དམར་པོ་ངེས་པར་སོན་པའོ།། 
སྤྱི་བོར་སོན་པའི་རེ་ཁ་དཀར་པོ་སླར་ཡང་བསམ་པར་བྱ་ཞིང་བཅོམ་ལྡན་འདས་ཀྱི་དབུ་ལ་གཞུག་པར་བྱའོ།། 
སླར་ཡང་རྡོ་རྗེའི་ལམ་དེར་སོན་པར་བློ་བཟང་པོས་བསམ་པར་བྱའོ།། 
ཕན་ཚུན་གཉིས་གཉིས་སྙོམས་པར་ཞུགས་པས་རོ་མཉམ་པའི་ས་བོན་གྱི་གཟུགས་ཅན་ནོ།།
ས་བོན་དེ་ལྷ་མོ་བཞེས་རང་བཞིན་ལས་བསླང་བ་ནི།
ཤར་ལ་སོགས་པའི་ཕྱོགས་བཞི་རྣམས་ན་གནས་པའི་ལྷ་མོ་ཐམས་ཅད་ཡིད་གཙིགས་པས་རང་གི་བདག་པོ་ལ་བལྟ་ཞིང་བསླང་བའི་ཆེད་དུ་གླུའི་མཆོད་པ་བྱེད་པར་བལྟའོ།། 
ཐུགས་རྗེའི་ཁྲོ་བོ་རྗེ་བཙུན་ཉིད་བཞེངས་ཤིག།
ས་གསུམ་མཐའ་དག་རྨོངས་པ་སོལ་མཛོད་ཅིག།
རྡོ་རྗེ་ཙརྩི་ཀཱ་ཡིས་སོ།། 
ཇོ་བོ་བདུད་བཞི་པོ་ནི་ལས་རྒྱལ་བ།། 
སེམས་ནི་གཡེངས་སོ་རྗེ་བཙུན་ཉིད་བཞེངས་ཤིག།
ཕག་མོ་ཡིས་སོ།། 
འཇིག་རྟེན་མགྲོན་གཉེར་སྟོང་ཉིད་བཞུགས་སམ་ཅི།། 
རྗེ་བཙུན་འཇིག་རྟེན་བསོད་ནམས་ཉིད་ཀྱིས་བཞེངས།། 
དབྱངས་ཅན་མ་ཡིས་སོ།། 
བྱང་ཆུབ་རང་བཞིན་འཇིག་རྟེན་མགྲོན་གཉེར་ནས།། 
ཁྱོད་ཉིད་སྟོང་ཉིད་སེམས་ཤིང་ཅི་ལ་བཞུགས།། 
གཽ་རཱི་ཡིས་སོ།། 
རབ་ཏུ་སད་པར་བྱས་ནས་སླར་ཡང་དེ་ལ་རབ་ཏུ་བཞུགས་སོ།། 
དེ་ནས་དེར་ཁུ་བ་ལས་བྱུང་བའི་བདག་ཉིད་ལྷའི་བདག་ཉིད་ཅན་མ་ཧེ་དམར་པོ་ལ་གནས་པ་གར་གྱི་ཉམས་དགུ་དང་ལྡན་པ་བན་དྷུ་ཀའི་མེ་ཏོག་ལྟ་བུ་དྲག་པོ་ཞལ་གཅིག་པ།
ཕྱག་གཉིས་པ་མཆེ་བ་རྣམ་པར་གཙིགས་པས་མི་བཟད་པ།
དམར་ལ་ཟླུམ་པའི་སྤྱན་གསུམ་པ།
སྨ་ར་དམར་སེར་འཇིགས་པར་བྱེད་པ།
མིའུ་ཐུང་གསུས་པ་འཕྱང་ཞིང་འཇིགས་པ།
དབུ་སྐྲ་དམར་སེར་གྱེན་དུ་བརྫེས་པ།
ལྗགས་འདྲིལ་ཞིང་ཁྲག་འཛག་པ།
སྨིན་མ་འཁྱོག་ཅིང་དྲག་ཏུ་བཞད་པ།
མགོ་བོས་མཚན་པའི་དབྱུག་པ་དཀར་པོ་གཡས་པའི་ཕྱག་གིས་འཛིན་པ།
གཡོན་པས་མྱོས་བྱེད་དང་ཁྲག་གིས་གང་བའི་ཐོད་པ་འཛིན་པ།
ཉི་མ་བྱེ་བའི་གཟི་བརྗིད་དང་མཉམ་པ།
གཡོན་བརྐྱང་བའི་ཞབས་ཀྱིས་གནས་པ།
མ་ཧེའི་རྒྱབ་ནས་གཤིན་རྗེ་འཇིགས་ཤིང་བསྡིགས་པར་མཛད་པ།
བརྒྱད་གཉིས་ལོན་པའི་རྣམ་པ་ཅན།
ཀླུ་བརྒྱད་ཀྱིས་རྣམ་པར་བརྒྱན་པ།
མགོ་བོའི་ཕྲེང་བ་དབུ་ལ་བཅིངས་པ།
མགོ་བོའི་ཕྲེང་བ་རབ་ཏུ་འཕྱང་བ།
སྟག་གི་པགས་པའི་ཤམ་ཐབས་ཅན་གྱི་ལྷའོ།། 
རྡོ་རྗེ་ཕག་མོས་འཁྱུད་པ་ནི་བཅོམ་ལྡན་འདས་ཀྱི་གཟུགས་དང་ཁ་དོག་འདྲ་བ་ལ་གྲི་གུག་དང་ཐོད་པ་ཅན་ཕྱག་རྒྱ་ལྔས་རྣམ་པར་བརྒྱན་པའི་ལུས་ཅན་མར་བརྩོན་པའི་སེམས་ཀྱིས་བསྒོམ་པར་བྱའོ།། 
དེ་ནས་ང་རྒྱལ་བྱས་ན་བདག་ཉིད་གྲུབ་པར་འགྱུར་བར་ཐེ་ཚོམ་མེད་དོ།། 
དེ་ནས་བཛྲ་སྭ་བྷཱ་ཝ་ཨཱཏྨ་ཀོ྅་ཧཱཾ་གི་གསང་སྔགས་བཀླག་པར་བྱའོ།། 
དེ་ནས་བཅོམ་ལྡན་འདས་མས་རྗེས་སུ་ཆགས་པ་ཆེན་པོས་ཡན་ལག་དང་ཉིང་ལག་ཐམས་ཅད་རྣམ་པར་བལྟས་ནས་པདྨ་ར་རྡོ་རྗེ་གསོར་ཏེ་གཉིས་ཀའི་སྟག་ལྤགས་ཀྱི་ན་བཟའ་འཕྱར་བར་བསྒོམ་པར་བྱའོ།། 
དེ་ལ་འདི་དག་རྗེས་སུ་ཆགས་པར་བྱེད་དོ་ཞེས་བྱས་ནས་རྡོ་རྗེ་པདྨ་དག་སེམས་ལ་བྱིན་ནས་ཧཱུྃ་ཡིག་དམར་པོ་ཡོངས་སུ་གྱུར་པ་ལས་རྡོ་རྗེ་རྩེ་མོར་ཨོཾ་ཡིག་སེར་པོས་བྱིན་གྱིས་བརླབས་པ་རབ་ཏུ་བསྒོམ་པར་བྱའོ།། 
ཨཱཿ་ཡིག་དམར་པོས་པདྨ་དེའི་ཟེའུ་འབྲུ་ལ་ཨཱཿ་ཡིག་གིས་བྱིན་གྱིས་བརླབས་པའོ།། 
དེ་ནས་ཨོྃ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨ་ཀོ྅་ཧཾ་ཞེས་བཀླགས་ནས།
རྡོ་རྗེ་པདྨ་མཉམ་པར་སྦྱོར་བ་ལས་བཞེངས་པར་བ་དག་ཉིད་བསྒོམ་པར་བྱ་སྟེ།
ཕྱི་རོལ་གྱི་གཉིས་གཉིས་བཞིན་ནོ།། 
དེ་ནས་འཕོ་བའི་གནས་སྐབས་ན་བདག་ཉིད་དུ་བསྒོམས་པའི་ལྷ་མོའི་པདྨའི་ཁོངས་སུ་དུས་མཉམ་པར་འཛག་པའི་ཁམས་གཉིས་འདྲེས་པར་བསྒོམ་པར་བྱའོ།། 
དཀར་པོ་དང་དམར་པོ་དེ་དག་ཡོངས་སུ་གྱུར་པས་གཏི་མུག་གཤིན་རྗེའི་གཤེད་ལ་སོགས་པ་རྣམས་བདག་ཉིད་ཇི་ལྟ་བ་བཞིན་དུ་པདྨའི་དབུས་སུ་བསམས་ནས་བཅོམ་ལྡན་འདས་མ་ལས་སྐྱེ་བར་བསྒོམ་པར་བྱའོ།། 
དེའི་འོག་ཏུ་དེ་རྣམས་མདུན་དུ་བལྟས་ནས་རང་རང་གི་གནས་སུ་སོ་སོར་གནས་པར་བསམ་པར་བྱའོ།། 
དེ་ནས་ཤར་གྱི་འདབ་མའི་ཉི་མ་ལ་གཏི་མུག་གཤིན་རྗེའི་གཤེད་ཙརྩི་ཀཱ་ནག་མོས་འཁྱུད་པའོ།། 
ལྷོའི་འདབ་མའི་ཉི་མ་ལ་ཕྲ་མ་གཤིན་རྗེའི་གཤེད་སེར་པོ་ཕག་མོ་སེར་མོས་འཁྱུད་པ་སྟེ་དེ་ཡང་ཕག་པའི་གདོང་པ་ཅན་ནོ།།
ནུབ་ཀྱི་འདབ་མའི་ཉི་མ་ལ་འདོད་ཆགས་གཤིན་རྗེའི་གཤེད་དམར་པོ་དབྱངས་ཅན་མ་དཀར་མོ་དང་སྦྱོར་བའོ།། 
བྱང་གི་འདབ་མའི་ཉི་མ་ལ་ཕྲག་དོག་གཤིན་རྗེའི་གཤེད་སྔོ་བསངས་གཽ་རཱི་མ་དང་སྙོམས་པར་འཇུག་པའོ།། 
ཡང་ན་ཐམས་ཅད་ཀྱང་གཤིན་རྗེའི་གཤེད་དམར་པོ་དང་།
རོ་ལངས་མ་དང་མཚུངས་པར་བསྒོམ་པར་བྱའོ།། 
མེ་རུ་མུ་མེན་གྱི་བུམ་པ་བཞི་མཉམ་སྦྱར་བས་གང་བའོ།། 
བདེན་བྲལ་དུ་གསེར་གྱི་བུམ་པ་གླ་རྩིས་གང་བའོ།། 
དེ་བཞིན་དུ་རླུང་དུ་བྱི་རུའི་བུམ་པསིཀླས་གང་བའོ།། 
དབང་ལྡན་དུ་དངུལ་གྱི་བུམ་པ་ག་པུར་གྱིས་གང་བ་ཇི་ལྟ་བ་བཞིན་ནོ།། 
ཐོད་པ་གང་བ་བལྟས་ནས་ཉི་མ་དང་ཟླ་བ་ཀུན་རྫོགས་པ་དག་ལའོ།། 
འདི་ཉིད་བདེ་བ་ཆེན་པོ་དང་ཟུང་དུ་འཇུག་པ་མཆོག་ལས་གཞན་པ་མ་ཡིན་པའོ།། 
དེ་ནས་རང་གི་སྙིང་གར་པདྨ་དང་།
ཉི་མ་ལ་གནས་པའི་ཧཱུྃ་ཡིག་ལས་སྐྱེས་པ་དེའི་འོད་ཟེར་རྣམས་ཀྱིས་དཀྱིལ་འཁོར་གྱི་འཁོར་ལོ་ལ་མཆོད་པ་ཀུན་གྱིས་མཆོད་ནས།
ཛཿ་ཧཱུྃ་བྃ་ཧོཿ་ཞེས་པས་བདེན་པར་དགུག་པ་དང་།
གཞུག་པ་ལ་སོགས་པ་དང་མཆོད་པར་བྱའོ།། 
སེམས་ཅན་རྣམས་ཐམས་ཅད་བླ་མའི་མན་ངག་ཇི་ལྟ་བ་ལས་སོ་ཞེས་པས་རྣལ་འབྱོར་གཉིས་སོ།། 
དེས་ན་ཕྱོགས་བཅུར་བ་ཞུགས་པའི་རྣལ་འབྱོར་པ་དང་རྣལ་འབྱོར་མའི་ཚོགས་རྣམས་བློ་དང་ལྡན་པས་སྔ་མ་བཞིན་དུ་བཀུག་ནས་མཆོད་ཅིང་དབང་བསྐུར་བ་ལ་སོགས་པ་རྣམས་སོ།། 
དེ་བཞིན་གཤེགས་པ་རྣམས་དང་སྤྱན་མ་ལ་སོགས་པ་རྣམས་ཀྱིས་ཀུན་ཏུ་དགའ་བའི་ཐུགས་ཀྱིས་སྣ་ཚོགས་པར་གྱུར་པའི་གླུ་ལ་སོགས་པ་དང་གར་གྱིས་བདུད་རྩི་ལྔ་ཡིས་གང་བའི་བུམ་པ་རྣམས་ཀྱིས་དབང་བསྐུར་བཞིན་དུ།
དབང་བསྐུར་རིན་ཆེན་ཆེན་པོ་ལ།། 
ཁམས་གསུམ་པ་ཡིས་ཕྱག་བྱས་པ།། 
སངས་རྒྱས་ཀུན་གྱི་གསང་གསུམ་གྱི།། 
གནས་ལས་བྱུང་བ་སྦྱིན་པར་བྱ།། 
ཞེས་གསུང་ཞིང་བསྟོད་པས།
དཀྱིལ་འཁོར་བ་ཐམས་ཅད་ཀྱི་དབུ་ལ་ཁུ་བ་སྟེང་དུ་བྱུང་བ་ལས།
རྡོ་རྗེ་སེམས་དཔས་རྒྱས་བཏབ་པར་བསམ་མོ།། 
ཞེས་པ་ཡང་དག་པར་སྐྱེད་པའི་ཆོ་གའོ།། 
གཏི་མུག་དང་།
ཕྲ་མ་དང་།
འདོད་ཆགས་དང་།
ཕྲག་དོག་རྣམས་ཀྱིས།
གསོལ་བ་འདེབས་པར་བྱེད་པ་ནི།
ཀྱེ་ཀྱེ་གཤིན་རྗེའི་གཤེད་དམར་པོ།། 
བླ་མ་སྲིན་པོའི་གཟུགས་རང་བཞིན།། 
ཁོ་བོས་ཁྱོད་མཐོང་རྣམ་པར་འཇིགས།། 
བླ་མ་ཁྲོ་བོའི་རང་བཞིན་སྤོངས།། 
ཁྱོད་ཀྱིས་གར་མཛད་ས་སྟེངས་དང་།། 
ས་བླ་དང་ནི་ས་འོག་ག་གཡོ།། 
ཆགས་པས་བརྒྱན་པའི་ཁྲོ་བོ་ཡི།། 
གར་མཛད་ཁྱོད་ནི་རོ་ལངས་ལགས།། 
སྐུ་ནི་སྦོམ་ཐུང་དམར་པོ་སྟེ།། 
རྣམ་པ་སྣ་ཚོགས་སྐུ་སྤྲུལ་པ།། 
རྡོ་རྗེ་དབྱངས་ཅན་མ་ཡིས་བཏུད།། 
གར་མཛད་ཁྱོད་ནི་བདེ་བ་ཆེ།། 
ཧྲཱིཿ་ཥྚྲིཿ་གསང་སྔགས་དག་གིས་ནི།། 
ཁྱོད་ནི་ས་གསུམ་འཁྲུལ་པ་སེལ།། 
རྗེ་བཙུན་སྙིང་རྗེའི་ཁྲོ་བོ་ལགས།། 
གར་མཛད་ཁྱོད་ནི་འགྲོ་ལ་གཟིགས།། 
ཨོྃ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཏྨ་ཀོ྅ཧཾ་ཞེས་སོ།། 
དེ་ནས་སྔར་བཞིན་དུ་རླུང་གི་དཀྱིལ་འཁོར་གྱི་སྟེང་དུ་མེའི་དཀྱིལ་འཁོར།
དེའི་སྟེང་དུ་ཨོཾ་ཡིག་ཡོངས་སུ་གྱུར་པའི་གསང་བའི་དཀྱིལ་འཁོར་གསུམ་གྱི་སྟེང་དུ་ཨཱཿ་ཡིག་ཡོངས་སུ་གྱུར་པ་ལས་ཐོད་པ་བསྒོམ་པར་བྱའོ་ཞེས་སོ།། 
དེའི་དབུས་སུ་བདུད་རྩི་ལྔ་དང་།
སྒྲོན་མ་ལྔ་དང་།
ཞོ་དང་།
འོ་མ་དང་།
ཤ་དང་།
ཉ་ལ་སོགས་པ་དབྱུག་པས་དཀྲུགས་པས་རོ་མཉམ་པར་བྱས་ལ་ཚོས་ནས་རྒྱ་སྐྱེགས་ཀྱི་ཁུ་བ་ལྟ་བུར་བལྟའོ།། 
ཨོཾ་ཨཱཿ་ཧཱུྃ་ཞེས་པ་འདིས་བསིལ་བར་གྱུར་པར་བྱས་ནས་ཧཱུྃ་ཡིག་ཡོངས་སུ་གྱུར་པའི་ལྕེ་སྦུ་གུ་ཅན་བསམས་ནས་བཏུང་བར་བྱའོ།། 
རང་རང་གི་ཁ་ཡིས་ནི་ལྷ་མོའི་ཁ་རུ་སྦྱིན་པར་བྱའོ།། 
དཀྱིལ་འཁོར་པ་རྣམས་ཀྱིས་ཀྱང་བསམས་ནས་ཀུན་ཏུ་སྤྱད་པར་བྱའོ།། 
དེ་ནས་བདུད་རྩི་མྱོངས་པས་ཡང་དག་པར་དགོས་པར་གྱུར་ནས་ཕྱི་ནས་གསང་སྔགས་བཟླས་པར་བྱའོ།། 
སྙིང་གར་གནས་པའི་ས་བོན་དང་མཚན་མ་བསྟན་པར་བྱས་ནས་གསང་སྔགས་བཟླས་པར་བྱའོ།། 
ཨོཾ་ཧྲཱིཿ་ཥྚྲཱིཿ་བི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་པས་ཇི་སྲིད་འདོད་པར་བསམས་ནས་བཟླས་པར་བྱའོ།། 
ལྡང་བར་འདོད་ན་རང་གི་ལུས་ཀྱི་འོད་ཟེར་གྱིས་སེམས་ཅན་གྱི་དོན་བྱས་ནས་ཐམས་ཅད་བདག་ལ་རབ་ཏུ་བཅུག་སྟེ་ཡིད་ཀྱིས་གཤིན་རྗེའི་གཤེད་ལྷན་ཅིག་སྐྱེས་པའི་རྣལ་འབྱོར་དག་གིས་ཇི་ལྟར་བདེ་བར་གནས་པར་བྱའོ།། 
ལྷན་ཅིག་སྐྱེས་པའི་གཤིན་རྗེའི་གཤེད་ཀྱི་རྣལ་འབྱོར་གྱི་གནས་སྐབས་ནི་བདག་ཉིད་ཀྱི་གཟུགས་ལྟ་བུ་རང་བཞིན་གྱིས་གྲུབ་པའི་གཤིན་རྗེའི་གཤེད་དུ་ང་རྒྱལ་བྱེད་པར་བརྗོད་པར་བྱ་སྟེ།
རང་བཞིན་གྱིས་གྲུབ་པའི་ཞལ་གཅིག་པ་ཕྱག་གཉིས་པ་གཤིན་རྗེའི་གཤེད་ཁོ་ན་ངའོ་ཞེས་སོ།། 
རྣལ་འབྱོར་ཆེན་པོའོ།། 
རྣལ་འབྱོར་བཞི་དང་ལྡན་པ་འདིས་ཐུན་གཉིས་ཀྱིས་སམ།
ཐུན་བཞེས་ཀྱང་རུང་སྟེ།
ད་ལྟར་མངོན་པར་འདོད་པའི་དུས་སུ་རྟག་ཏུ་ཡོངས་སུ་རྫོགས་པའི་བར་ཇི་སྲིད་དུའོ།། 
དེ་ནས་འབུམ་ཕྲག་གི་མཐར་མཚན་ཐོག་ཐག་ཏུ་བཟླས་པར་བྱ་སྟེ།
སྔོན་དུ་བསྙེན་པ་བྱས་པར་འགྱུར་རོ།། 
དེ་ནས་ལས་ཐམས་ཅད་པའི་ཐབ་ཀྱི་ཆོ་གས་མར་དང་སྦྲང་རྩི་དང་མེ་ཏོག་དམར་པོས་སྟོང་ཕྲག་བཅུར་སྦྱིན་སྲེག་བྱ་སྟེ།
རེ་རེ་ཞིང་གསང་སྔགས་བཀླགས་ནས་སོ།། 
ཨོྃ་ཧྲཱིཿ་ཥྚྲཱིཿ་བི་ཀྲྀ་ཏཱ་ན་ནམནྟྲ་སིདྡྷིམྨེ་དེ་ཧཱི་ཏི་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ནས་ལས་ཐམས་ཅད་པའི་དངོས་གྲུབ་ཀྱི་གསང་སྔགས་འགྲུབ་པར་འགྱུར་རོ།། 
དམར་པོ་ཞེས་པའི་ལྷ་ལ་སོགས་པའི་ལེའུ་སྟེ་དང་པོའོ།།།། 
འདིར་བཅོམ་ལྡན་འདས་མས་གསོལ་པ།
བཅོམ་ལྡན་འདས་ཀྱི་ཕྱག་རྒྱ་ཆེའི།། 
དངོས་གྲུབ་ཇི་ལྟར་འགྱུར་བ་དང་།། 
རྣམ་པ་ཅི་ཡིས་བསྒྲུབ་བྱ་བ།། 
དེ་ཡང་བཅོམ་ལྡན་འདས་གསུང་གསོལ།། 
ཁ་ཡིས་ཁ་ལ་འོ་བྱས་ནས།། 
ཕན་ཚུན་དམ་པོ་ཡིས་ནི་འཁྱུད།། 
མཆོག་ཏུ་དགའ་བའི་གཟུགས་ཀྱིས་ནི།། 
དགའ་མ་བཤད་པར་བྱ་ཡིས་ཉོན།། 
གར་བྱེད་པའི་རྣམ་པའི་རྣལ་འབྱོར་བ་དག་ཉིད་ཀྱི་གཟུགས་གང་ཡིན་པ།
བཅོམ་ལྡན་འདས་མཆོག་ཏུ་རྣམ་པར་མ་ཆད་པར་འབབ་པ་སྟེ།
དཔེར་ན་ཆུ་ཀླུང་གི་རྒྱུན་རབ་ཏུ་འབབ་པ་བཞིན་ནོ།། 
འདིར་ཇི་སྲིད་དུ་བསྒོམས་པ་ལས་སྐྱོ་ན་སྔགས་བཟླས་པར་བྱའོ།། 
བཅོམ་ལྡན་འདས་ཀྱི་གཟུགས་གལ་ཏེ་མྱུར་དུ་གྲུབ་པར་འགྱུར་གྱི་གཞན་དུ་མ་ཡིན་ནོ།། 
ཇི་སྲིད་དུ།
འདིའི་དངོས་གྲུབ་ཀྱང་ཕྱག་རྒྱ་ཆེན་པོའི་དངོས་གྲུབ་ཁོ་ན་དེའོ།། 
འདི་རྣམས་ཀྱང་རྣལ་འབྱོར་གོམས་པ་ཁོ་ནས་ཐམས་ཅད་སྒྲུབ་པར་བྱེད་ཀྱི་གཞན་དུ་མ་ཡིན་ནོ།། 
སྐྱེས་བུའི་གོམས་པའི་སྦྱོར་བས་ཐར་པའི་དོན་དང་འདོད་པའི་དོན་བྱུང་བ་དང་མ་བྱུང་བ་དང་སྔོན་དུ་གནས་པ་རྣམས་རྣམ་པ་སྣ་ཚོགས་པ་དང་སངས་རྒྱས་ཉིད་ཀྱི་དངོས་གྲུབ་ཀྱང་སྐྱེ་བ་འདི་ཉིད་ལ་འགྱུར་རོ།། 
ལས་ཐམས་ཅད་ཡོངས་སུ་སྤངས་ནས་དེར་སོན་པའི་ཡིད་དུ་གྱུར་ནས།
ཇི་སྲིད་རང་ཉིད་འོངས་ནས་སྨྲ་བར་བྱེད་དེ།
ཀྱེ་ཀྱེ་སྒྲུབ་པ་པོ་མཆོག་ཅི་ཡིན་པ་དེ་སྩལ་བར་བགྱིའོ།། 
དེ་ནས་མཆོད་ཡོན་བྱིན་ནས་ཕྱག་བྱས་ཏེ་དངོས་གྲུབ་བླང་བར་བྱས་པ་དེ་སྦྱིན་པར་བྱེད་དོ།། 
ཨོྃ་ཧྲཱིཿ་ཥྚྲཱིཿ་པི་ཀྲྀ་ཏཱ་ན་ན་ཨཱ་གཙྪ་ཨཱ་གཙྪ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ནས་རྡོ་རྗེ་རོ་ལ་ངས་མ་སྒྲུབ་པར་འདོད་ན།
རྡོ་རྗེ་རོ་ལངས་མའི་གཟུགས་བརྙན་བྱ་སྟེ།
རས་སམ་འབྲས་བུ་ལ་བྱའོ།། 
རྗེ་བཙུན་གྱི་ཁ་དོག་དང་དབྱིབས་མདུན་དུ་ཡང་དག་པར་བཞག་ནས།
ཇི་ལྟར་འབྱོར་པའི་མཆོད་པ་བྱས་ཏེ།
དེ་དག་རང་རང་སོ་སོའི་གཟུགས་མ་འདྲེས་པས་ཀུན་ཏུ་མཐོང་བ་དེ་སྲིད་དུ་བཟླས་པར་བྱའོ།། 
ཇི་སྲིད་དུ་འོངས་ནས་སྒྲུབ་པ་པོ་ལ་འཁྱུད་དེ་སྨྲས་པ།
ཀྱེ་སྒྲུབ་པ་པོ་ཁྱེད་ཀྱི་བཀའ་བསྒོ་བ་ཅི་ལགས།
སྒྲུབ་པ་པོས་མཆོད་ཡོན་བྱིན་ནས་སྨྲ་བར་བྱ་སྟེ།
བདག་གི་ཆུང་མར་འགྱུར་བའོ་ཞེས་པས་ཆུང་མར་འགྱུར་རོ།། 
དེ་ལ་ལོངས་སྤྱད་པས་གཤིན་རྗེའི་གཤེད་ཀྱི་གཟུགས་སུ་གྲུབ་པར་འགྱུར་རོ།། 
ཨོྃ་དྭེ་ཥ་ར་ཏི་ཨཱ་གཙྪ་ཨཱ་གཙྪ་ནུ་ད་ནུ་ད་ཏྲུ་ཊ་ཏྲུ་ཊ་ཧཱུྃ་ཛཿ་སྭཱ་ཧཱ།
ཡང་ན་ཨོྃ་བཛྲ་བེཏྟ་ལི་ཨཱ་གཙྪ་ཨཱ་གཙྪ་ཧཱུྃ་ཛཿ་སྭཱ་ཧཱ།
གཞོན་ནུ་མ་ལོ་བཅུ་དྲུག་ལོན་པ་ཡན་ལག་བཟང་མོ་བག་མར་བླངས་པས་སམ།
ཡང་དག་པར་བཟུང་ནས།
བསྐྱེད་དེ་སྐལ་ལྡན་མར་བྱས་ཏེ།
དབང་བསྐུར་བའི་རྣལ་འབྱོར་མ་སྔགས་ཀྱི་སྒོམ་པའི་ཚུལ་གྱིས་ཡང་དག་པར་མཆོད་དེ།
ལག་པ་གཡོན་པས་འཁྱུད་ལ་རྣལ་འབྱོར་མའི་གཟུགས་སུ་བསམས་ནས་ཇི་སྲིད་དུ་འབར་བར་གྱུར་པ་དེ་སྲིད་དུ་བཟླས་པར་བྱའོ།། 
དེ་ནས་དེ་ལ་བཟུང་ནས་གཤིན་རྗེའི་གཤེད་ཀྱི་གཟུགས་སུ་གྲུབ་པར་འགྱུར་རོ།། 
ཨོཾ་བཛྲ་བེཏྟ་ལི་ཛྭ་ལ་ཧཱུྃ་ཛཿ་སྭཱ་ཧཱ།
ཞེས་བཟླས་པར་བྱའོ།། 
དེ་ནས་གཏི་མུག་གཤིན་རྗེའི་གཤེད་སྒྲུབ་པར་འདོད་ན།
གཏི་མུག་གཤིན་རྗེའི་གཤེད་ཀྱི་ཆ་ལུགས་སུ་བྱས་ནས་གཡས་པ་དང་ཅིག་ཤོས་ཀྱི་རྐང་པའི་མཐིལ་གྱིས་པདྨ་མནན་ཏེ།
ཇི་སྲིད་དུ་ཀྱེ་སྒྲུབ་པ་པོ་ཞེས་བོས་ནས་བཀའ་བསྒོ་བ་ཅི་ལགས་ཞེས་སྨྲ་བར་བྱེད་པ་དང་།
ཅི་བགྱི་བར་འགྱུར་ཞེས་སྨྲ་བ་དེ་སྲིད་དུ་བཟླས་པར་བྱའོ།། 
དེ་ནས་བརྩམས་ཏེ་འཇིག་རྟེན་གསུམ་གྱི་རྒྱལ་སྲིད་ཀྱང་སྟེར་རོ།། 
དངོས་གྲུབ་གཞན་ལྟ་སྨོས་ཀྱང་ཅི་དགོས།
དེ་བཞིན་དུ་ཕྲ་མ་གཤིན་རྗེའི་གཤེད་དང་།
འདོད་ཆགས་གཤིན་རྗེའི་གཤེད།
ཕྲག་དོག་གཤིན་རྗེའི་གཤེད་སྒྲུབ་པར་འདོད་ན་དེ་བཞིན་ཉིད་དུ་འབྲས་བུ་སྲུབ་པའི་གསང་སྔགས་ནི།
ཨོྃ་མོ་ཧཱ་ཡ་མཱནྟ་ཀྲྀཏ་ཨ་གཙྪ་ཨཱ་གཙྪ་ཧཱུྃ་ཧཱུྃ་ཕཊ་ཕཊ།
ཨོྃ་པི་ཤུན་ཡ་མཱནྟ་ཀྲྀཏ་ཨ་གཙྪ་ཨཱ་གཙྪ་ཧཱུྃ་ཧཱུྃ་ཕཊ་ཕཊ།
ཨོྃ་རཱ་ག་ཡ་མཱནྟ་ཀྲྀཏ་ཨཱ་གཙྪ་ཨཱ་གཙྪ་ཧཱུྃ་ཧཱུྃ་ཕཊ་ཕཊ།
ཨོྃ་ཨཱིརྵ་ཡ་མཱནྟ་ཀྲྀཏ་ཨཱ་གཙྪ་ཨཱ་གཙྪ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བཟླས་པར་བྱའོ།། 
དེ་ནས་གཏི་མུག་དགའ་མ་སྒྲུབ་པར་འདོད་ན་གཏི་མུག་དགའ་མ་ལྟ་བུའི་སྔར་བརྗོད་པའི་ལྷ་མོའི་གཟུགས་མ་ཧེ་ལ་ཞོན་པ་བདག་ཉིད་དང་ལྷན་ཅིག་པ་བྱས་ནས་སྔར་བཞིན་དུ་མནན་ཏེ།
ཇི་སྲིད་དུ་འོངས་ནས་ཅི་བགྱི་བར་འགྱུར་རོ་ཞེས་སྨྲ་བ་དེ་སྲིད་དུ་བཟླས་པར་བྱའོ།། 
དེ་ནས་བརྩམས་ནས་སྒྲུབ་པ་པོ་མངོན་པར་འདོད་པ་ཕུན་སུམ་ཚོགས་པར་འགྱུར་རོ།། 
དེ་བཞིན་དུ་ཕྲ་མ་དགའ་མ་དང་།
འདོད་ཆགས་དགའ་མ་དང་།
ཕྲག་དོག་དགའ་མ་བསྒྲུབ་པར་བྱའོ།། 
དེ་ནས་སྔགས་ནི།
ཨོྃ་མོ་ཧཱ་ར་ཏི་ཨཱ་གཙྪ་ཨཱ་གཙྪ་ཧཱུྃ་ཛཿ་ཨོྃ་པི་ཤུ་ནཱ་ར་ཏི་ཨཱ་གཙྪ་ཨཱ་གཙྪ་ཧཱུྃ་ཛཿ་ཨོྃ་རཱ་གཱ་ར་ཏི་ཨཱ་གཙྪ་ཨཱ་གཙྪ་ཧཱུྃ་ཛཿ་ཨོྃ་ཨཱིཛྱ་ར་ཏི་ཨཱ་གཙྪ་ཨཱ་གཙྪ་ཧཱུྃ་ཛཿ་ཞེས་བཟླས་པར་བྱའོ།། 
ཡང་ན།
ཨོྃ་བཛྲ་ཙརྩི་ཀེ་ཨ་གཙྪ་ཨཱ་གཙྪ་ཧཱུྃ་ཛཿ་དེ་བཞིན་དུ།
བཛྲ་ཝཱ་རཱ་ཧཱི།
བཛྲ་སྭ་ར་སྭ་སྟི།
བཛྲ་གཽ་རཱི་ཞེས་བཟླས་པར་བྱའོ།། 
དེ་ནས་གནོད་སྦྱིན་སྒྲུབ་པར་འདོད་ན།
དེའི་ཚེ་འཇིག་རྟེན་གྱི་དངོས་གྲུབ་སྒྲུབ་པའི་འདུ་ཤེས་ཀྱིས་གནོད་སྦྱིན་གྱི་གཟུགས་བརྙན་བྱས་ཏེ།
དེ་མནན་ཏེ་བསྒྲུབ་པར་བྱའོ།། 
བཀའ་བསྒོ་བ་ཐམས་ཅད་ཕུན་སུམ་ཚོགས་པར་འགྱུར་རོ།། 
དེ་བཞིན་དུ་གནོད་སྦྱིན་མོ་དང་།
ཀླུ་དང་།
ཀླུ་མོ་དང་།
ཡི་དགས་དང་།
ཡི་དགས་མོ་དང་།
ཤ་ཟ་དང་།
ཤ་ཟ་མོ་དང་།
ལྷ་དང་།
ལྷ་མོ་དང་།
མི་དང་།
མི་མོ་ཡང་ངོ།། 
གཞན་ཡང་མངོན་དུ་བསྒྲུབ་པར་བྱས་ཏེ།
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་ཆེ་གེ་མོ་སཱ་དྷ་ཡ་ས་དྷ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བཟླས་པར་བྱའོ།། 
དེ་ནས་རྡོ་རྗེ་ད་བྱུག་པ་སྒྲུབ་པར་འདོད་ན།
སྐར་མ་རྒྱལ་ལ་རྡོ་རྗེའི་དབྱུག་པ་ཤིང་ལས་བྱུང་བ་སོར་མོ་སུམ་ཅུ་པའི་དབྱུག་པ་བྱས་ནས།
བ་བྱུང་ལྔས་བྱུགས་ཏེ།
ཙནྡན་དང་།
མེ་ཏོག་གི་ཕྲེང་བ་ས་ཉེ་བར་མཛེས་པར་བྱས་པའམ།
ཡང་ན་གང་ཞིག་རྩེ་མོ་རལ་གྲིའི་ཚུལ་གྱིས་བཟུང་ནས་ཇི་སྲིད་དུ་འབར་བར་གྱུར་པ་དེ་སྲིད་དུ་བཟླས་པར་བྱའོ།། 
དེ་ནས་དབྱུག་པ་འཛིན་པར་འགྱུར་ཏེ།
གཤིན་རྗེའི་གཤེད་དང་མཚུངས་པར་ཕ་རོལ་གནོན་ཏོ།། 
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་བཛྲ་ད་ཎྜ་ཛྭཱ་ལ་ཡ་ཛྭཱ་ལ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བཟླས་པར་བྱའོ།། 
དེ་ནས་ཐོད་པ་སྒྲུབ་པར་འདོད་ན་བདུད་འཇོམས་པའི་གཟུགས་ཐོད་པ་སོར་མོ་སུམ་ཅུ་སོ་གཉིས་པ་བྱས་ནས་སྔར་བཞིན་དུ་ལག་པ་གཡོན་པར་བཞག་སྟེ།
ལག་པ་གཡས་པས་བཀབ་ནས་ཇི་སྲིད་དུ་འབར་བར་གྱུར་པ་དེ་སྲིད་དུ་བཟླས་པར་བྱའོ།། 
འབྲས་བུ་ནི་དེ་ལྟ་བུ་ཁོ་ནའོ།། 
སྔགས་ལ་ནི།
ཀ་པཱ་ལཾ་ཛྭཱ་ལ་ཡ་ཞེས་པ་ཁྱད་པར་རོ།། 
དེ་ནས་དབྱུག་པའི་ཕྱག་རྒྱ་བསྒྲུབ་པར་བྱ་སྟེ།
དེའི་ཚེ་ལག་པ་གཡས་པ་ཁུ་ཚུར་བྱས་ནས་སྡིགས་མཛུབ་བརྐྱང་བར་བྱའོ།། 
དེའི་ཕྱག་རྒྱ་བཅིངས་ནས་ཇི་སྲིད་དུ་འབར་བར་གྱུར་པ་དེ་སྲིད་དུ་བཟླས་པར་བྱའོ།། 
དེ་ནས་གཤིན་རྗེའི་གཤེད་ཀྱི་གཟུགས་ཀྱི་དངོས་གྲུབ་ཏུ་འགྱུར་རོ།། 
སྔགས་ལ་ནི།
དཎྜ་མུ་དྲཱཾ་ཛྭཱ་ལ་ཡ།
ཞེས་པ་ཁྱད་པར་རོ།། 
འདི་ནི་འདོད་པ་ལྔ་པོ་ཐམས་ཅད་ལ་ཉེ་བར་ལོངས་སྤྱོད་པ་ཉིད་ཀྱིས་ཐམས་ཅད་བསྒྲུབ་པར་བྱའོ་ཞེས་ཏེ།
ཇི་ལྟར་རྙེད་པའི་དམ་ཚིག་གི་རྫས་བསམ་པ་རབ་ཏུ་རྫོགས་པའི་དོན་དུ་བཟའ་བར་བྱ་ཞིང་།
བཏུང་བར་བྱའོ།། 
ཡང་ནས་ཡང་དུ་གང་ཅི་འང་རུང་།། 
དེ་ཀུན་གདོན་མི་ཟ་བར་ཡང་།། 
བཟའ་བྱ་ཐམས་ཅད་བཏུང་བར་བར་བྱ།། 
ཕུད་ཀུན་གཤིན་རྗེའི་གཤེད་ལ་དབུལ།། 
ཞེས་པ་དངོས་གྲུབ་ཆེན་པོ་སྒྲུབ་པའི་ཆོ་གའི་ལེའུ་སྟེ་གཉིས་པའོ།།།། 
དེ་ནས་དངོས་གྲུབ་ཕྲན་ཚེགས་སྒྲུབ་པར་འདོད་ན།
དེ་ལ་ཞི་བ་ཅན་ལ་སོགས་པ་བསྒྲུབ་པར་བྱ་སྟེ།
གྲོ་ག་ལ་ཡང་ལན་བརྒྱ་རྩ་བརྒྱད་དུ་བསྔགས་པའི་འོ་མས་རྩིབས་བཅུ་གཉིས་པའི་འཁོར་ལོ་སོ་གོ་ཐ་དད་པ་མངོན་པར་བྲི་བར་བྱའོ།། 
དེའི་ཤར་སྒོ་ནས་བརྩམས་ཏེ།
གཡས་སྐོར་གྱིས་ཡི་གེ་བཅུ་གཉིས་བྲི་བར་བྱའོ།། 
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ།
དབུས་སུ་ཆུའི་ས་བོན་བཾ་ཡིག་བྲི་བར་བྱ་སྟེ།
རྃ་ཡིག་གཉིས་ཀྱི་ཁ་སྦྱར་ལ་བསྒྲུབ་བྱའི་མིང་དེའི་དབུས་སུ་བྲི་བར་བྱའོ།། 
ཕྱི་རོལ་ཏུ་ཡི་གེས་བསྐོར་བར་བྱའོ།། 
དེ་ནས་ཁ་སྦྱོར་དུ་བྱས་ནས་སྐུད་པ་དཀར་པོས་དཀྲིས་ནས་མྱོས་བྱེད་ཀྱིས་དཀྲིས་ཏེ་བརྒྱ་རྩ་བརྒྱད་དུ་བྱིན་གྱིས་བརླབས་ལ་འོ་མས་གང་བའི་བུམ་པ་བཅུག་སྟེ།
སྔགས་བཟླས་པར་བྱའོ།། 
ཇི་ལྟར་འབྱོར་བའི་མཆོད་པ་བྱས་ནས།
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་བ་དེ་བ་དཏྟ་སྱ་ཤཱནྟིཾ་ཀུ་རུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བཟླས་པ་བྱ་སྟེ་ཞི་བར་འགྱུར་རོ།། 
འཇིག་རྟེན་པ་རྣམས་ཀྱིསྡིག་པ་དང་ནད་ལ་སོགས་པ་ཉེ་བར་འཚེ་བ་ལ་གྲོང་གི་ཕྱོགས་བཅུ་རྣམས་སུ།
ཨོྃ་ཧྲཱིཿ་ཥྚྲིཿ་པི་ཀྲྀ་ཏཱ་ན་ན་ཨ་མུ་ཀ་གྲུ་མ་སྱ་སརྦོ་པ་དྲ་ཝ་ཤཱནྟིཾ་ཀུ་རུ་ཀུ་རུ་ཧེ་ཧེ་བ་ལིཾ་གྲྀཧྞ་གྲྀཧྞ་ཕཊ་ཕཊ་སྭཱ་ཧཱ།
ཞེས་པ་འདིས་ལན་བདུན་དུ་བྱིན་གྱིས་བརླབས་ནས་ཆོ་གས་གཏོར་མ་སྦྱིན་པར་བྱའོ།། 
ཕྱི་རོལ་ལ་སོགས་པར་མདུན་དུ་བྱས་ཏེ་འོ་མས་སྦགས་པའི་སྦྱིན་སྲེག་གྲོང་གི་དབུས་ཇི་སྲིད་པར་བྱས་ན་ཉེ་བར་འཚེ་བ་ཐམས་ཅད་ཞི་བར་འགྱུར་རོ།། 
དེ་ནས་རྒྱས་པར་བྱ་བར་འདོད་ན་སྔར་བཞིན་དུ་རྡོ་རྗེ་གཉིས་མངོན་པར་བྲིས་ཏེ།
ཡི་གེ་བཅུ་གཉིས་པོ་རྣམས་ཀྱི་དབུས་སུ་བྷྲུྃ་ཡིག་དཀྱིལ་འཁོར་གྱི་འཁོར་ལོའི་རྡོ་རྗེ་བྲི་བར་བྱའོ།། 
དེའི་དབུས་སུ་བསྒྲུབ་བྱའི་པཽ་ཥ་ཊ་གཉིས་ཁ་སྦྱར་བ་བྲི་བར་བྱའོ།། 
ཕྱི་རོལ་ཏུ་གུར་གུམ་གྱིས་གྲུ་བཞི་པའི་རི་མོ་གསུམ་གྱིས་བསྐོར་བར་བྱའོ།། 
དེ་སྐུད་པ་སེར་པོས་དཀྲིས་ནས་བརྒྱ་རྩ་བརྒྱད་དུ་མངོན་པར་བསྔགས་ཏེ།
མར་དང་སྦྲང་རྩིས་གང་བའི་བུམ་པར་བཅུག་ནས་སྔགས་བཟླས་པར་བྱའོ།། 
ཇི་ལྟར་འབྱོར་པའི་མཆོད་པ་བྱས་ནས་སྔགས་བཟླས་པར་བྱ་སྟེ།
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་བྷྲུྃ་པཽ་ཥཊ་ལྷ་སྦྱིན་གྱི་པུཥྚིཾ་ཀུ་རུ་པཽ་ཥཊ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བཟླས་པར་བྱའོ།། 
ཇི་སྲིད་དུ་ནོར་འཕེལ་ཞིང་རྒྱས་པར་གྱུར་གྱི་བར་དུའོ།། 
སྔགས་བཟླས་པའི་བར་མ་ཆད་པར་ཞོའི་ཟན་གྱིས་སྦྱིན་སྲེག་བྱའོ།། 
དེ་ནས་དབང་དུ་བྱེད་པར་འདོད་ན་སྔར་བཞིན་དུ་འཁོར་ལོ་གཉིས་ལ་སེ་ན་རྩིའི་ཁུ་བས་ཡི་གེ་བཅུ་གཉིས་པོ་རྣམས་མངོན་པར་བྲིས་ཏེ།
དབུས་སུ་ཧྲིཿ་ཡིག་ཀུ་རུ་ཀུམྦྷའི་ས་བོན་ནོ།། 
དབུས་སུ་ཧོཿ་ཡིག་གཉིས་ཁ་སྦྱར་བ་ཀུན་ཏུ་བྲིའོ།། 
ཕྱི་རོལ་ཏུ་གྲུ་གསུམ་པའི་རི་མོས་བསྐོར་བར་བྱའོ།། 
དེ་ནས་སྲད་བུ་དམར་པོས་ཀུན་ཏུ་དཀྲིས་ནས་བརྒྱ་རྩ་བརྒྱད་དུ་བྱིན་གྱིས་བརླབས་ལ་མར་དང་སྦྲང་རྩིས་གང་བའི་ཁམ་ཕོར་ལ་རྒྱ་སྐྱེགས་ཀྱི་ཁུ་བས་བྲིས་ཏེ་བཅུག་ནས་ཇི་ལྟར་འབྱོར་པའི་མཆོད་པ་བྱས་ནས་སྔགས་བཟླས་པར་བྱའོ།། 
ཨོྃ་ཧྲཱིཿ་ཥྚྲིཿ་བི་ཀྲྀ་ཏཱ་ན་ན་ཧྲཱིཿ་ཧོཿ་ལྷ་སྦྱིན་གྱིས་ལྷ་བྱིན་ལ།
ཝ་ཤ་མ་ན་ཡ་ཧོཿ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་ཇི་སྲིད་དབང་དུ་གྱུར་གྱི་བར་དུ་བཟླས་པར་བྱའོ།། 
སྔགས་བཟླས་པའི་མཐར་ནི་ལན་ཚྭ་དང་ལྷན་ཅིག་པའི་མེ་ཏོག་ཁ་དོག་དམར་པོའི་སྦྱིན་སྲེག་བྱའོ།། 
དེ་ནས་གོང་བུ་དགུག་པར་སེམས་ན་དུར་ཁྲོད་ཀྱིསོལ་བ་དང་སའི་གཟུགས་བརྙན་གྱི་དབུས་སུ་སྔགས་དང་དེ་ཉིད་ཀྱི་མིང་སྙིང་གར་བཅུག་སྟེ།
རྐང་པའི་མཐེ་བོས་མན་ནས་བཟླས་པ་བྱ་སྟེ།
འདི་ཁོ་ན་བསྒྲུབ་བྱའི་གོང་བུ་ཞེས་ཇི་སྲིད་དུ་གོང་བུ་ཁུགས་པར་གྱུར་གྱི་བར་དུ་བཟླས་པར་བྱའོ།། 
སྔགས་ལ་ནི།
ཝ་ཤ་མཱ་ན་ཡའི་གནས་སུ་ཨཱ་ཀཪྵ་ཡ་ཧཱུྃ་ཞེས་པ་དང་།
ཧོཿ་ཡིག་གི་གནས་སུ་ཛཿ་ཞེས་པ་ནི་ཁྱད་པར་རོ།། 
ཨོཾ་མརྨེ་མརྨཱ་ཨ་བི་གྷཱ་ཏེ་ཨོཾ་ཙརྩི་ཀེ་ཧ་ར་ཧ་ར་པུཀྐཾ་མཱ་ར་ཡ་མཱ་ར་ཡ་ཆེ་གེ་མོའི་ཆེད་དུ་ཛཿ་ཨོཾ་གཾ་བྷི་རེ་ཙརྩི་ཀེ་པདྨ་ཧུྃ་ཧཱུྃ་ཤོ་ཎི་ཏ་པྲཱི་ཡེ་གཾ་བྷཱི་རེ་ཆེ་གེ་མོ་ལ་ཛཿ།
ཤིང་གཅིག་གམ།
དུར་ཁྲོད་དམ།
རི་བོ་རུ།
ལྷོར་མངོན་པར་ཕྱོགས་པས་གཅེར་བུར་བྱུང་ནས་བརྒྱ་རྩ་བརྒྱད་དུ་བཟླས་པར་བྱའོ།། 
དེ་ནས་འགྲུབ་པར་ཐེ་ཚོམ་མེད་དོ།། 
བཅོམ་ལྡན་འདས་སྔགས་ཀྱི་ཆོ་ག་ཇི་ལྟ་བུ།
བཅོམ་ལྡན་འདས་ཀྱིས་བཀའ་སྩལ་པ།
དབེན་པར་གཅིག་པུ་ཅན་དུ་གྱུར་པས་རྗེ་བཙུན་གྱི་བྲིས་སྐུ་རབ་ཏུ་གསལ་བ་དང་ཕྱོགས་བཅུར་གནས་པའི་བླ་མ་དང་།
སངས་རྒྱས་དང་།
བྱང་ཆུབ་སེམས་དཔའ་རྣམས་མངོན་སུམ་དུ་བྱས་ནས་མིའི་རུས་པ་བཅད་པསཁྲག་ཆེན་པོ་དང་།
བྱ་རོག་གི་ཁྲག་གིས་སོར་མོ་བཅུ་གཉིས་པའི་རྩིབས་བཅུ་གཉིས་པའི་རྣམ་པའི་འཁོར་ལོའི་དབུས་སུ་རླུང་གི་ས་བོན་ནོ།། 
དེའི་ཁོངས་སུ་དགྲའི་མིང་རྣམ་པར་བཅད་པ་དང་བཅས་པ་ཁ་སྦྱར་ལ།
བྱ་རོག་གི་མགྲིན་པ་ལ་བཅིངས་ནས་གལ་ཏེ་མ་བཀྲོལ་བ་དེའི་ཚེ་ཚར་གཅོད་དོ།། 
དེའི་ཚེ་ཚར་མ་ཆོད་ན་དེ་ལ་ས་བོན་བཅུ་གཉིས་བྲི་བར་བྱའོ།། 
ཕཊ་ཕཊ་ཧཱུྃ་ཧཱུྃ་ན་ན་ཏ་ཀྲྀ་བི་ཥྚྲཱིཿ་ཧྲཱིཿ་ཨོཾ།
ཇི་ལྟར་འབྱོར་པའི་མཆོད་པ་བྱས་ནས་སྟོབས་པོ་ཆེ་ཡིས་བདུག་པ་བྱིན་ནས་གལ་ཏེ་རྒྱུན་ལ་བསྐུར་བར་བྱའོ།། 
གལ་ཏེ་མ་ཡིན་ན་ཁྭ་ཏའི་གཤོག་པ་ལ་ལན་བདུན་དུ་བསྔགས་ཏེ་ཁྱིམ་གྱི་སྒོ་རུ་མིང་ནས་སྨོས་ན་འཕྲལ་དུ་སྐྲོད་པར་བྱེད་དེ་དེ་ཚར་གཅོད་དོ།། 
དེ་བཞིན་དུ་རྩིབས་བཅུ་གཉིས་པའི་འཁོར་ལོའི་དབུས་སུ་ཚ་བ་གསུམ་དང་།
དུག་དང་།
སྐེ་ཚེ་དང་།
རུས་པ་ཆེན་པོ་དང་།
བུད་ཤིང་གིས་མེའི་ས་བོན་གྱི་དབུས་སུ་རྣམ་པར་བཅད་པ་དང་བཅས་པའི་ཡ་ཡིག་གཉིས་ཁ་སྦྱར་ལ་ཋ་ཡིག་གཉིས་ཀྱིས་ཕྱི་རོལ་ནས་བསྐོར་ཏེ་མེའི་ཤིང་གི་མེ་ལ་གདུང་བར་བྱའོ།། 
དེའི་སྐད་ཅིག་ལ་བུ་དང་ཆུང་མ་དང་བཅས་པ་དང་།
འཁོར་དང་བཅས་པ་འཆི་བར་འགྱུར་རོ།། 
གལ་ཏེ་མ་ཡིན་ན་མིའི་རུས་པ་སོར་བཞི་པ་ལ་ལན་བདུན་དུ་མངོན་པར་བསྔགས་པར་བྱས་ནས་དགྲའི་སྒོར་སྒོར་སྦ་བར་བྱས་ན།། 
དེ་ཡི་རིགས་འཇོམས་པར་བྱེད་དོ།། 
དེ་བཞིན་ཉིད་དུ་ས་བོན་བཅུ་གཉིས་ཡོངས་སུ་གྱུར་པས་རྩི་བས་བཅུ་གཉིས་པའི་འཁོར་ལོའི་དབུས་སུ་ཙནྡནལ་འཚོ་བའི་ཤིང་ངམ།
གཞན་གྱིས་མི་ཐུབ་པའི་འཁྲི་ཤིང་གིས་ཆུའི་ས་བོན་གྱི་དབུས་སུའོ།། 
དེ་ཉིད་གཉིས་ཀྱིས་ཁ་སྦྱར་ལ་ཋ་ཡིག་གཉིས་ཀྱིས་ཕྱི་རོལ་དུ་བསྐོར་བར་བྱའོ།། 
བརྒྱ་རྩ་བརྒྱད་བཟླས་པའི་འོ་མས་སྔ་མ་བཞིན་དུ་མེ་ཏོག་དམར་པོ་འབུམ་ཕྲག་གཅིག་གིས་རྒྱལ་པོ་འཆི་བར་བྱེད་ཅིང་དེ་ལས་གཞན་དུ་ཡང་རྒྱལ་པོ་བྲན་གྱི་དངོས་པོར་མི་འགྲོ་བ།། 
དེའི་ཚེ་བདག་ཉིད་མཚམས་མེད་པ་ལྔ་བྱེད་པར་འགྱུར་ཏེ་ངེས་པའོ།། 
ཡང་ན་ཤིང་སེ་ཕ་ལི་ཀའམ།
དེ་དང་འདྲ་བའི་མེ་ཏོག་དམར་པོ་རྣམས་ཀྱིས་སོ།། 
དེ་བཞིན་ཉིད་དུ་ས་བོན་བཅུ་གཉིས་ཀྱིས་ཡོངས་སུ་གང་བའི་ཁམ་ཕོར་དུ་བཞག་ནས་བཟླས་པར་བྱའོ།། 
ལྷ་དང་།
ལྷ་མ་ཡིན་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
སྦྲུལ་གདུག་པ་དང་།
མཁའ་འགྲོ་དང་།
མཁའ་འགྲོ་མ་དང་།
གནོད་སྦྱིན་དང་།
སྲིན་པོ་དང་།
གདུལ་དཀའ་བའི་མི་དང་།
མི་བདག་རྒྱལ་པོ་ལ་སོགས་པ་རྣམས་འབངས་དང་འབངས་མོའི་དངོས་པོར་འགྲོ་བར་བྱེད་དོ།། 
གཤིན་རྗེའི་གཤེད་དམར་པོའི་རྒྱུད་དུ་ཐུན་མོང་གི་ཞི་བ་ཅན་ལ་སོགས་པའི་ཆོ་གའི་ལེའུ་སྟེ་གསུམ་པའོ།།།། 
དེ་ནས་མངའ་བདག་དམ་འཁྱུད་ཅིང་།། 
ཚེམས་ཀྱིས་མ་མཆུ་བཙིར་མཛད་ནས།། 
སེམས་ཅན་དོན་ཕྱིར་ཕན་པའི་དངོས།། 
བདག་མེད་མ་ཡིས་ཞུས་པ་ནི།། 
བཅོམ་ལྡན་ཇི་ལྟར་སེམས་ཅན་རྣམས།། 
ཇི་ལྟར་རྒྱལ་པོ་རྣམས་སུ་འགྱུར།། 
བཅོམ་ལྡན་འདས་ཀྱིས་བཀའ་སྩལ་པ།། 
ངོ་མ་ཆོགས་པའི་ཕྱིར་ལྷ་མོ་ཁྱོད་ལ་བཤད་པར་བྱའོ།། 
ཨ་ཡིག་དང་བ་ཡིག་དག་ལས་ཀྱང་གཞན་དུ་མེ་ཏོག་བཞི་ལ་བ་ཊི་ཀ་བྱེད་དུ་བཅུག་ལ་སྐར་མ་རྒྱལ་ལ་ས་གསུམ་པོ་བསྒྲུབ་པར་བྱའོ།། 
རྒྱལ་རིགས་ཀྱི་རིགས་ཀྱི་ཁྱིམ་ལྔ་རུ་གསང་སྔགས་སྟོང་ཕྲག་བཟླས་པར་བྱའོ།། 
རྣལ་འབྱོར་མའི་རྡོ་རྗེ་ཉི་མས་རང་གི་སྔགས་ཀྱིས་བསང་གཏོར་དང་།
རང་གི་གསང་སྔགས་སྒྲུབ་པ་ནི་སྡོན་དུ་ཁྲི་བཟླས་པའི་སྒྲུབ་པ་ལས་སོ།། 
གསེར་དང་།
དངུལ་དང་།
བྱི་རུ་དང་།
བཻཌཱུརྱ་དང་།
མཱ་ལི་ཀ་ལ་བསྙེན་པ་འབུམ་ཕྲག་གཅིག་བྱས་ནས།
དེ་བཞིན་དུ་བཅུའི་ཆ་ཤས་ཀྱི་སྦྱིན་སྲེག་བྱའོ།། 
རྡོ་རྗེའི་ས་ལ་འབད་པ་ལས་སླར་ཡང་།
རྟྃ་པྃ་ཙྃ་པྃ་རྃ།
ཕྱོགས་རྣམས་སུ་རྣམ་པར་གཞག་པར་བྱའོ།། 
དབུས་སུ་རྒྱན་ཐམས་ཅད་ཀྱིས་བརྒྱན་པ་གསང་སྔགས་ལ་བརྩོན་པ་མཉམ་པར་བཞག་པའི་རྣལ་འབྱོར་པས་གང་སྔགས་ཀྱི་ལྷའི་བདག་ཉིད་རྣམས་ལ་ཉེར་སྤྱོད་ལྔའི་མཆོད་པ་རྣམས་ཀྱིས་དང་།
ཕྱོགས་བཞིར་རྡོ་རྗེ་ཐོད་པ་རྣམས་སུ་ཡང་དག་པར་གང་བའི་གཏོར་མ་བྱས་ཏེ་ཕྱི་རོལ་ཏུ་ཕྱོགས་ཀྱི་གཏོར་མ་བཅུ་བྱས་ནས་དེ་བཞིན་དུ་མཆོད་སྦྱིན་གྱི་ཤིང་ལས་བྱུང་བའི་དབྱུག་པ་རྣམས་ཀྱིས་བགེགས་ལ་ཕུར་བུས་འདེབས་ཤིང་འགྱིང་བ་དང་བཅས་པས་གསང་སྔགས་ཀློག་པའམ།
ཕྱི་རོལ་དུ་ཡང་དེ་ཉིད་ཀྱི་ངོས་བཞིའི་ཕྱི་རོལ་དུ་ཨྃ་ཡྃ་བྲྃ་ཤྲྃའོ།། 
གཏོར་མ་སྦྱིན་པ་སྔོན་དུ་འགྲོ་བས་དྲིལ་བུ་དཀྲོལ་ཏེ།
དེ་བཞིན་དུ་ཀློག་པར་བྱེད་པའི་ཀློག་པ་པོ་དང་།
སྒྲུབ་པ་པོ་བཞི་ཡིས་གར་བྱེད་པ་ལ་བརྩོན་པའོ།། 
ཤ་བཀག་པའི་ཕྱིར་བཟའ་བ་མ་ཡིན་པ་མེད་དོ་ཞེས་ས་ལུ་ལ་སོགས་པ་ལྔ་བཟའོ།། 
བསོད་ནམས་རྣམ་པ་བཞི་ཞེས་ཤེས་པར་བྱ་སྟེ།། 
དབྱེ་བ་ཇི་ལྟ་བ་ཤེས་པར་བྱའོ།། 
ཡོངས་སུ་གང་བའི་ཐོད་པ་རུ་ཆང་གི་བཏུང་བ་ཅུང་ཟད་བྱའོ།། 
ཐབ་ཏུ་ཡང་བློ་དང་ལྡན་པས་སྦྱིན་སྲེག་བྱའོ།། 
ཇི་ལྟར་གསང་སྔགས་མཉམ་པར་གཞག་པས་དཔའ་བོའི་དབང་པོ་ཉིད་བསྒྲུབ་པར་བྱའོ།། 
དེ་ནས་སྦྱིན་སྲེག་འབུམ་ཕྲག་གཅིག་བྱས་ན་གལ་ཏེ་འདོད་ན་ཐུན་མོང་དུ་འཁོར་ལོས་སྒྱུར་བའི་རྒྱལ་སྲིད་ཐོབ་བོ།། 
འདི་ཉིད་ཀྱིས་ཉིས་འགྱུར་གྱིས་འགྱུར་བ་འདིར་ཐེ་ཚོམ་མེད་དོ།། 
དེ་ནས་ལྷ་མོས་གསོལ་པ།
ཕྲ་མོའི་རྒྱལ་སྲིད་ཐོབ་པ་ལ་དགྲ་འབྱུང་སྟེ།
ཐབས་ཆེས་མང་པོ་ཅི་ཞིག་གིས་ལྷའི་དབང་པོ་ཡིད་ཀྱི་ཤིང་རྟ་ཡང་དག་པར་གང་བར་འགྲོ་བ་ལགས།
བཅོམ་ལྡན་འདས་ཀྱིས་བཀའ་སྩལ་པ།
གལ་ཏེ་སྙིང་རྗེ་དང་ལྡན་པས་སེམས་ཅན་གྱི་བསམ་པ་ཡོངས་སུ་རྫོགས་པར་བྱེད་པར་འགྱུར་བ་དང་།
གལ་ཏེ་དགེ་འདུན་མཆོད་པའི་ཚོགས་ཀྱི་བཟའ་བར་བྱ་བ་ཡང་རྗེས་སུ་ཉིན་རེར་བྱེད་པ་དང་།
དེའི་དོན་ཡང་བྱ་སྟེ་སེམས་ཅན་མཆོད་པར་བྱས་པར་འགྱུར་རོ།། 
སྔགས་ཀྱི་བསམ་གཏན་ལ་བརྩོན་པས་དང་པོར་དབང་བསྐུར་བར་བྱ་སྟེ།
རང་གི་སྙིང་པོ་དང་ཉེ་བའི་སྙིང་པོའི་གསང་བའི་སྔགས་རབ་ཏུ་སྦྱིན་པར་བྱའོ།། 
ཐུན་མཚམས་གསུམ་དུ་གཏོར་མ་དྲུག་ཅུ་རྩ་བཞི་པ་བྱིན་ནས་ཇི་ལྟ་བ་བཞིན་དུ་བྱའོ།། 
བྱ་བའི་རང་བཞིན་དེས་སེམས་ཅན་མཆོད་པ་ཇི་ལྟ་བ་བཞིན་དུ་འགྱུར་རོ།། 
བཀད་ས་ལྔ་བྱས་ཏེ།
གསང་བར་བྱས་ནས་རང་གི་མཆོད་སྦྱིན་གྱི་མཐར་གཏོར་མ་དབུལ་བར་བྱའོ།། 
སྔགས་ཀྱི་བསམ་གཏན་ལ་བརྩོན་པས་སློབ་དཔོན་བཞི་དང་རྣལ་འབྱོར་མ་མང་པོ་དང་ལྡན་པས་ལེགས་པར་དབང་བསྐུར་བར་ཡང་བྱའོ།། 
རྒྱན་ལྔ་དང་ནི་ཡང་དག་ལྡན།། 
རྟག་ཏུ་མྱོས་བྱེད་མང་པོ་དང་།། 
གྲི་གུག་དང་ནི་ཐོད་པར་ལྡན།། 
ཀུན་ཏུ་སྟག་ལྤགས་ཤམ་ཐབས་དང་།། 
སཱ་ལི་རྣམས་ཀྱིས་ཁ་བཀང་ནས།། 
ཁ་ནས་ཁ་ཡི་ནང་དུ་སྦྱིན།། 
སྒྲུབ་པོ་གཅིག་ནི་རྒྱན་ཀུན་བརྒྱན།། 
གཡོན་པས་དྲིལ་བུ་དཀྲོལ་བྱེད་ཅིང་།། 
གཡས་ཉིད་རྡོ་རྗེ་གསོར་བར་བྱེད།། 
ཁྲུ་ལྔ་ཡི་ནི་ཚད་ཀྱིས་ནི།། 
བྲིས་སྐུ་ལྔ་པོ་བྲི་བྱ་སྟེ།
གཏི་མུག་ཕྲ་མ་འདོད་ཆགས་དང་།། 
ཕྲག་དོག་ཁ་དོག་དབྱེ་བས་བྲི།། 
དཀར་པོ་སེར་དམར་སྔོ་བསངས་རྣམས།། 
རང་རང་གཟུགས་ཀྱིས་བྲི་བར་བྱ།། 
དབུས་སུ་གཤིན་རྗེའི་གཤེད་བྲིའོ།། 
སྔགས་ལ་མཆོག་ཏུ་གཞོལ་བ་ཡིས།། 
སྦྲང་ཆེན་སྣག་ཚ་བྱས་ནས་ནི།། 
མཆོག་གི་རུས་པས་བྲི་བར་བྱ།། 
ཨ་ཡིག་དང་ནི་བ་ཡིག་དག།
འབུམ་ཕྲག་བཞི་པོ་ཡང་དག་རྫོགས།། 
ཐབ་ཁུང་གྲུ་གསུམ་པའི་དབུས་སུ།། 
སྦྱིན་སྲེག་སྔགས་ལ་མཆོག་གཞོལ་བ་ས།། 
ཕྱི་རོལ་ཏུ་ནི་སློབ་དཔོན་གཞན།། 
བཞི་པོ་རྣམས་ཀྱིས་དེ་བཞིན་དུ།། 
ཐབ་ཏུ་འཁྲུལ་འཁོར་གསུམ་ཡང་བྱ།། 
ཕྱི་ནས་ས་བོན་བཅུ་གཉིས་དང་།། 
དེ་བཞིན་འཁོར་ལོ་བཅུ་གཉིས་ལ།
དྲུག།
སྔགས་ཀྱིས་བོན་བྲི་བར་བྱ།། 
གྲོ་ག་སོར་བཅུ་དྲུག་ཉིད་ལའང་།། 
མིང་མེད་ཀྱི་ནི་ཁྲག་ཉིད་ལ།། 
སེན་རྩི་ཡིས་ནི་བསྲེས་པས་སམ།། 
ཡང་ན་རྒྱ་སྐྱེགས་ཁུ་བས་སོ།། 
ཡམ་རཱ་ཛ་ས་དོ་མེ་ཡ།། 
ཡ་མེ་དོ་རུ་ཎ་ཡོ་ད་ཡ།། 
ཡ་ད་ཡོ་ནི་ར་ཡ་ཀྵེ་ཡ།
ཡཀྵེ་ཡཙྪ་ནི་རཱ་མ་ཡ།། 
ལྷ་མོ་གསང་སྔགས་རྙེད་དཀའ་འ་འདི།། 
བདག་གིས་ངོ་མ་ཆོགས་པས་བཤད།། 
འདི་ཡི་སྔགས་ཀྱི་མཐུ་སྟོབས་ཀྱིས།། 
བདག་གིས་སངས་རྒྱས་ཉིད་སྒྲུབ་སྟེ།། 
འཇིག་རྟེན་གསུམ་གྱི་དབང་ཕྱུག་འགྲོར།། 
གསང་སྔགས་བརྩོན་པས་སྦྱར་བྱས་ན།། 
སྡེ་དང་བཅས་པ་བར་སྣང་ལ།། 
འགྲོ་འགྱུར་འདི་ནི་ཐེ་ཚོམ་མེད།། 
གཤིན་རྗེའི་གཤེད་དམར་རྣལ་འབྱོར་པ།། 
ཁ་ཅིག་རྟག་ཏུ་དམ་ཚིག་བརྩོན།། 
རིགས་ལྔའི་བསྙེན་པ་ལྡན་པས་ཀྱང་།། 
འབུམ་དུ་བཟླས་པས་བྲི་བར་བྱ།། 
ཤར་དུ་བྱས་པའི་བཀད་ས་རུ།། 
ཁམ་ཕོར་གཉིས་ཀྱི་དབུས་སུ་མར་དང་སྦྲང་རྩིས་ཡང་དག་པར་གང་བ་ལ་བཞག་ནས་ཞོའི་ཟན་དང་།
ཡུངས་ཀར་དཀར་པོ་དང་།
ལན་ཚྭའི་སྦྱིན་སྲེག་བྱའོ།། 
ནུབ་ཀྱི་འདབ་མ་ལ་དེ་དང་མཚུངས་པའི་ཁམ་ཕོར་ལ།
མེ་ཏོག་དམར་པོ་དང་།
སེན་རྩི་དང་།
རྒྱ་སྐྱེགས་ཀྱི་ཁུ་བ་བསྲེས་བས་སྦྱིན་སྲེག་བྱའོ།། 
བྱང་ཕྱོགས་ཀྱི་འདབ་མ་ལ་སྦྲང་ཆེན་གྱིས་གང་བའི་ཁམ་ཕོར་ལ་ཡང་དག་པར་བཞག་ནས་ཐབ་ཁུང་གྲུ་གསུམ་དུ་ཤིང་སིཏྠ་ཀ་ཤུ་དང་།
ཤིང་སཾ་ཀོ་ཙ་ཀཎྜ་ཀ་དང་།
དུག་དང་།
སྐེ་ཚེ་རྣམས་ཀྱིས་སྦྱིན་སྲེག་བྱའོ།། 
དགུ་ཡི་བདག་ཉིད་ཅན་འབད་པས།། 
དང་པོར་དམ་ཚིག་བྱས་ནས་ནི།། 
རྒྱན་ལྔ་ཡིས་ནི་བརྒྱན་པ་ཡིས།། 
རྣལ་འབྱོར་མ་ཡང་དེ་དང་མཚུངས།། 
སྣ་ཚོགས་རིན་ཆེན་རང་བཞིན་བརྒྱན།། 
རྔ་ཡབ་དཀར་པོས་བརྒྱན་པ་ཡི།། 
རྡོ་རྗེ་དྲིལ་བུའི་ལག་དག་གིས།། 
ཡང་ནས་ཡང་དུ་གཏོར་མ་སྦྱིན།། 
ཇི་ལྟར་འོས་པའི་ཡོན་ཕུལ་བྱ།། 
གང་གིས་མཉེས་པར་འགྱུར་བ་ཡིན།། 
དབུས་སུའང་དེ་དང་མཚུངས་པར་བྱ།། 
མཐའ་རུ་བཞི་འགྱུར་དུ་བྱའོ།། 
དགེ་འདུན་བཟའ་བ་ཡང་བྱའོ།། 
དམན་དང་ཞན་ལ་རྗེས་བརྩེ་བ།། 
སོ་སོར་བ་དག་ནི་དམ་ཚིག་མཆོད།། 
ཤེས་རབ་བཅས་ཤིང་ཡོན་དང་བཅས།། 
རིགས་ནི་ལྔ་པོ་རྣམས་ཀྱི་ནི།། 
བསྒྲུབས་པའི་བཟའ་བ་དེ་དག་གིས།། 
མེ་ལ་སྦྱིན་སྲེག་བྱ་བ་སྟེ།། 
བློ་བཟང་འབད་པས་བཞག་མི་བྱ།། 
དབྱུག་གུར་བབ་པས་དེ་སྒོ་བཞིར།། 
རྔ་བོ་ཆེ་ཡི་སྒྲ་བྱའོ།། 
གང་དང་གང་དུ་སྒྲ་ཐོས་པའི།། 
ཕ་རོལ་སྡེ་ནི་རབ་བྲོས་ནས།། 
རྣ་བ་རྣམས་ནི་དགས་པར་བྱེད།། 
མིག་གིས་མཐོང་བར་མི་བྱེད་ཅིང་།། 
སྡེ་རྣམས་དབང་དུ་བྱེད་པ་དང་།། 
མགོ་ལ་ཟུག་རྔུར་འགྱུར་བ་དང་།། 
སྐྲིད་པ་དག་ནི་བྱེད་པ་ཡིན།། 
ཡང་ན་བྱའི་གཤོག་པ་ལ་བཅིངས་ནས་གཏོང་བར་བྱ་སྟེ།
གང་དང་གང་དུ་འགྲོ་བ་དེ་དང་དེ་ཉིད་དུ་ཕ་རོལ་གྱི་སྡེ་རྣམས་ནི་རང་གི་ཆུང་མ་ཡང་ཡོངས་སུ་དོར་ནས་སྨྱོ་བར་འགྱུར་རོ།། 
བདག་ཉིད་གཡུལ་ལ་མཆོག་ཏུ་གཞོལ་བར་འགྱུར་རོ།། 
གླང་པོ་ཆེ་རྣམས་དང་།
རྟ་ལ་སོགས་པ་རྣམས་ལྡོག་སྟེ་བདག་ཉིད་ཀྱི་སྡེ་ཡིས་འགྲོ་བར་བྱེད་དོ།། 
གང་གི་ཚེ་སྡེ་ལས་བརྒལ་བའི་གཡུལ་བྱས་ནས་དུམ་བུ་དུམ་བུར་ལྟུང་བར་བྱེད་དོ།། 
ཕོ་ཉ་གཅིག་པུས་གནས་པས་ཇི་ལྟ་བ་བཞིན་དུ་འཚོ་བཅོམ་གྱིས་འཚོ་བར་བྱེད་དོ།། 
དེའི་ཐལ་བས་ཕ་རོལ་གྱི་སྡེའི་རྒྱལ་མཚན་རླུང་གིས་ཀུན་ཏུ་བསྐོར་བས་སྒྲིབ་པར་བྱེད་དོ།། 
ཀློ་བུར་དུ་གླང་པོ་ཆེའི་ཚད་ཀྱི་རྡོ་བ་འབེབ་པར་བྱེད་དོ།། 
ཆར་ཆེན་པོ་འབེབ་པར་འགྱུར་རོ།། 
ཀླུའི་ཚུལ་གྱི་སྒྲུབ་པས་སྦྱིན་སྲེག་འབུམ་གྱིས་འདོད་པ་རྙེད་དོ།། 
ཤི་བའི་ཕ་རོལ་ཏུ་ཡང་དགྲ་བོ་དེ་རྣམས་འབངས་སུ་འགྱུར་རོ།། 
འདིས་ནི་སུམ་འགྱུར་གྱིས་ས་དང་འཇིག་རྟེན་གསུམ་ལ་དབང་བྱེད་པར་འགྱུར་རོ།། 
དེ་ནས་ཤིང་སེ་ཕཱ་ལི་ཀཱའི་འབྲས་བུ་འབུམ་ཕྲག་གཅིག་གིས་དེའི་འབྲས་བུར་འགྱུར་རོ།། 
ཞེས་པ་གཤིན་རྗེའི་གཤེད་དམར་པོའི་རྒྱུད་དུ་དངོས་གྲུབ་ཕྲན་ཚེགས་ཀྱི་ལས་རབ་འབྱམས་ཀྱི་ལེའུ་སྟེ་བཞི་པའོ།།།། 
དེ་ནས་བཅོམ་ལྡན་འདས་མས་གསོལ་པ།
དེ་ནས་བྷ་ག་ལ་རྟགས་ཡང་དག་པར་སྦྱོར་བའི་ཁུ་བ་འདི་ནུ་མ་རབ་ཏུ་འཕེལ་བར་བྱ་བ་ལ་ནད་ཉམས་པ་ལས་དང་།
ཡིད་བུད་མེད་ཀྱི་དབང་དུ་གྱུར་པ་མེད་པ་ལས་དང་།
དེ་འཆིང་བར་བྱེད་པ་ལས་ཀྱང་ཁུ་བ་ཡིས་ནུ་མ་ལ་བསྲུང་བ་དང་བསྐྱབ་པའི་སྦྱོར་བ་བཤད་དུ་གསོལ།
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཁྱོད་ཀྱིས་ང་ལ་ཞུས་པ་ལེགས་སོ་ཞེས་གནང་ནས།
དང་པོར་ཕུང་པོ་སྦྱང་བྱ་སྟེ།། 
ཕྱིས་ནས་རབ་འབྱམས་ལས་བརྩམ་བྱ།། 
འབྲས་བུ་གསུམ་གྱི་ཕྱེ་མ་གཟུང་།། 
ཡ་བཀྵ་ར་པཱ་ལཱ་ཤ།། 
ཟོས་ནས་བུ་རམ་འཐུངས་པ་ལས།། 
སྲིན་དང་འཁོགས་པ་རབ་ཏུ་འཇོམས།། 
ཏིལ་མར་ཀྃ་ཏ་ཀའི་ཁུ་བ།། 
ཧི་ལ་མོ་ཙེའི་ཁུ་བ་དང་།། 
རྒྱམ་ཚ་འཐུངས་ཤིང་བྱུགས་པ་དེས།། 
དྲག་མོ་ཤིག་རྣམས་འཇོམས་པར་འགྱུར།། 
ཏིལ་མར་ཀཾ་ཏ་ཀའི་ཁུ་བ།། 
ཏྲ་ལན་ཚྭ་ཡང་དག་ལྡན་འཐུང་ཞིང་།། 
དྲག་མོ་བྷྲ་མ་ཎ་སྦྱོར་བས།། 
ལན་ཚྭ་ཡི་ནི་འཇོམས་བྱེད་འགྱུར།། 
ཧི་ལ་མོ་ཙིའི་ཁུ་བ་དང་།། 
རྒྱམ་ཚ་ཅུང་ཟད་ཡང་དག་ལྡན།། 
གྲིབ་མར་རབ་ཏུ་བཅུག་བྱས་ནས།། 
འཐུངས་ན་མཁྲིས་པ་འཇོམས་པར་བྱེད།། 
ཏིལ་མར་ཀ་ཏ་ཀའི་ཁུ་བ།། 
རྒྱ་སྐྱེགས་རྩ་བར་སྦས་བྱས་ནས།། 
འཐུང་བའི་སྦྱོར་བས་ཏིལ་མར་འཇོམས།། 
ཀུཥྨཱཎྜ་ཡི་རྐང་མར་ཁུ།། 
ལན་ཚྭ་ཡང་དག་ལྡན་འཐུངས་ན།། 
ཕྱེ་མ་འཇོམས་ཤིང་འཐུངས་པ་ལས།། 
བད་ཀན་རྣམས་ཀྱི་མངར་བ་འཇོམས།། 
ཉི་མ་རེ་རེར་བྱ་བའོ།། 
ཕྱི་ནས་སྨན་ནི་བརྩམ་པར་བྱའོ།། 
དེས་ནི་འབྲས་བུ་བརྟན་པ་སྦྱིན།། 
གཞན་དུ་འབྲས་བུ་མེད་ལ་དགའ།། 
ཤཱ་ལ་མ་ལཱི་ཤུན་ཕྱེ་མ་ནི།། 
བསྐམས་པ་ཉིང་ཁུས་བཟའ་བར་བྱ།། 
རྣམ་པ་བདུན་དུ་བསྔགས་བྱས་ཏེ།། 
ཐོ་རངས་བཟའ་བ་ཟ་བྱེད་ན།། 
སླར་བ་དག་ཇི་སྲིད་འཚོ་ཡི་བར།། 
ཁྲག་དང་ཁུ་བ་འཕེལ་བར་བྱེད།། 
ཨོྃ་ཙཎྜ་མ་ཧཱ་རོ་ཥ་ཎ་ཨི་མཾ་དི་བྱ་ཨ་མྲྀ་རྟྃ་མེ་ཀུ་རུ་ཧཱུྃ་ཕཊ།
སཱ་ཊ་ཏི་དང་མ་ཧི་ཥཾ།། 
ན་རི་ཀེ་ལ་དག་ལ་ཡང་།། 
ཝཱ་ཤཱིའི་ཉིང་ཁུ་ཡང་དག་ལྡན།། 
ཕག་ལས་བྱུང་བའི་ཆིལ་བུ་ཡིས།། 
རྟགས་དང་རྣ་བ་ནུ་མ་དང་།། 
བྷ་ག་ཡང་ནི་རྣམ་པར་མཉེས།། 
ལུས་ཀུན་རྣམ་པར་མཉེས་པ་ཡིས།། 
འཕེལ་བར་འགྱུར་བར་ཐེ་ཚོམ་མེད།། 
སེན་མོ་མེད་པའི་མཛུབ་མོ་ནི།། 
བཀྲུ་བར་བྱས་ནས་དེ་ཉིད་ཀྱིས།། 
སྐྱེ་གནས་དབུས་སུ་རབ་གཞུག་བྱ།། 
དགས་པས་སྐྱེ་གནས་འཕེལ་བར་འགྱུར།། 
སེ་འབྲུའི་པགས་པ་སྙིགས་མ་ནི།། 
ཡུངས་ཀར་སྣུམ་ལ་བཙོ་བར་བྱ།། 
ནུ་མ་མཉེས་པས་འཕེལ་བར་བྱེད།། 
མགོ་སྐྱེས་འགྱུར་བ་ཉམས་པར་བྱེད།། 
ཡུངས་ཀར་དཀར་པོ་ཤུ་དག་དང་།། 
དྲི་བཟང་པྲྀ་ཧ་ཏཱི་བྱས་པའི།། 
སྙིགས་མས་མཉེས་པས་ལིང་ག་འཕེལ།། 
ནུ་མ་རྣ་བ་འཕེལ་བར་འགྱུར།། 
གཞན་གྱིས་མི་ཐུབ་དཀར་པོ་དང་།། 
ལག་ལྡན་པི་པི་ལིང་བྱས་པས།། 
མ་ཧེ་ཡི་ཡང་མར་སར་བཅས།། 
འཐུངས་པས་ལིང་ག་འཕེལ་བར་བྱེད།། 
ད་དྷུར་ཁུ་བར་ཨ་ཤྭ་གན།། 
རྩ་བ་བཅུག་ནས་མ་ཧེ་ཡི།། 
མར་གསར་དང་ནི་བསྲེས་པ་དང་།། 
ད་དྷུར་འབྲས་བུ་གོ་ཌ་ཀར།། 
ཉིན་དང་མཚན་དུ་གདུང་བར་བྱ།། 
དེ་ནས་མ་ཧེའི་སཾ་གུ་ཌྷ་མཉེས་ནས་སྔར་བརྗོད་པས་མཚན་མོ་གསུམ་དུ་བྱུགས་ནས་མཉེས་པར་བྱ་སྟེ་འཕེལ་བར་འགྱུར་རོ།། 
ལྷམ་བུ་ཆུ་ཤེལ་གྱི་ཕྱེ་མ་ཡིས་མར་བསྒྲུབས་ནས་བཙུན་མོའི་སྐྱེ་གནས་ཀྱི་ནང་དུ་བྱུགས་པར་བྱའོ།། 
སྐྱེ་གནས་ལྷོད་པ་དམ་པོར་འགྱུར་རོ།། 
པདྨའི་ས་བོན་དང་།
ཨུཏྤ་ལའི་ས་བོན་དང་།
པདྨའི་རྩ་ལག་དང་།
པུ་ཤེལ་ཙེ་དང་།
གླ་སྒང་རྣམས་ཏིལ་གྱི་ཏིལ་མར་ལ་བཙོ་བར་བྱའོ།། 
དེས་བྷ་ག་ལ་བསྐུས་པ་ལས་དྲི་ངན་པ་དང་།
ལྷོད་པ་དང་།
ཉམ་ང་བ་དང་།
གཟིར་བ་ལ་སོགས་པ་འཇོམས་པར་བྱེད་དོ།། 
ནི་མྦའི་ཤུན་པ་བསྐོལ་བ་ཡིས་བྷ་ག་བཀྲུ་བར་བྱའོ།། 
ནི་མྦའི་ཤུན་པས་བདུག་པར་བྱའོ།། 
གཞོན་ནུ་མ་བཟང་མོ་ཉིད་དྲི་བཟང་པོ་ཅན།
བྷ་ག་བཟང་མོ་ལ་སོགས་པའི་ཡོན་ཏན་དང་ལྡན་པར་འགྱུར་རོ།། 
བ་བླ་ཆ་ཤས་ལྔ་དང་།
ཀི་ཤུ་ཀའི་ཤིང་གི་འགྱུར་བྱེད་ཆ་ཤས་གཅིག་དང་།
ཆུ་ཤིང་གི་འགྱུར་བྱེད་ཆ་ཤས་གཅིག་ཆུ་ཡིས་བཏགས་ནས་བྱུགས་པ་ཙམ་གྱིས་བྷ་ག་དང་།
མཆན་ཁུང་དང་།
རྟགས་རྣམས་ཀྱིསྤུ་རྣམས་འབྱི་བར་བྱེད་དོ།། 
ཧ་ལཱ་ཧ་ལ་དང་།
གསེར་གྱི་ཕུད་བུ་བསྲེས་པ་ཚ་བའི་ཏིལ་མར་དུ།
ཞག་བདུན་དུ་བཞག་པ་དེས་ལིང་ག་ལ་སོགས་པ་ལ་བྱུག་པར་བྱ་སྟེ།
སླར་ཡང་སྒྲ་རྣམས་འབྱུང་བར་འགྱུར་རོ།། 
མ་ཧེ་དང་།
ཕག་པ་དང་།
གླང་པོ་ཆེ་དང་།
ཁྱིམ་བྱ་རྣམས་ཀྱི་མར་ཁུ་དག་གིས་མཉེས་པས་ནུ་མ་ལ་སོགས་པ་རྣམས་འཕེལ་ལོ།། 
ཛཱ་ཏིའི་མེ་ཏོག་ཏིལ་མར་གྱིས་བཏགས་པས་མཉེས་ན་བྷ་ག་འཕེལ་བར་འགྱུར་རོ།། 
མ་ཧེའི་མར་གསར་དང་།
ཤུ་དག་དང་།
ཤིང་ཀུ་ཊ་རྣམས་ལྟེ་བར་མཉེ་བར་བྱ་སྟེ་ནུ་མ་འཕེལ་བར་འགྱུར་རོ།། 
ཆུ་དྲོན་མོས་བཀྲུས་པ་ལས་ལིང་ག་འཕེལ་བར་འགྱུར་བ་དེ་དང་འདྲ་འོ།། 
ད་ཎྜོད་པ་ལའི་རྩ་བ་དང་།
བ་ལས་བྱུང་བའི་མར་གྱིས་བཏུང་བར་བྱ་སྟེ།
སྦྲུམ་པར་འགྱུར་རོ།། 
བ་ལ་དང་།
ཨ་ཏི་བ་ལ་དང་།
ཤརྐ་རཱ་དཀར་པོ་དང་།
ཏིལ་དང་།
སྦྲང་བུའི་སྦྲང་རྩི་དང་ལྡན་པ་བཏུང་བར་བྱ་སྟེ།
སྦྲུམ་པར་འགྱུར་རོ།། 
བ་ལཱའི་རྩ་བའི་ཆུས་བཏགས་ནས་འཐུངས་ན།
ཁྲག་འབབ་པ་འཇོམས་པར་བྱེད་དོ།། 
ནས་ཀྱི་ཕྱེ་མ་དང་།
བ་ལང་གི་གཅིན་དང་།
སྲ་རྩི་པོག་དང་།
ཤིང་མངར་དང་།
མར་གྱི་དྲིལ་ཕྱིས་བྱས་ན་ལུས་ཐམས་ཅད་བཟང་པོར་འགྱུར་རོ།། 
ཟླ་མཚན་གྱི་དུས་སུ་ཕག་གནོན་པའི་རྩ་བ་རྣ་བ་ལ་བཅིང་བ་ལས་སྦྲུམ་པར་འགྱུར་རོ།། 
ཀ་ལམྦཱིའི་ལྡུམ་བུ་བཟའ་བར་བྱས་ན་ཁུ་བ་འཕེལ་ལོ།། 
ལི་ཁྲི་དང་།
ཞོ་ཟོས་པས་ཁུ་བ་འཕེལ་ལོ།། 
བུད་མེད་ཀྱི་བཤང་བ་དང་།
བུད་མེད་ཀྱི་གཅི་བ་སྦགས་ནས་བཏུང་བར་བྱ་སྟེ་ཁུ་བ་འཕེལ་ལོ།། 
སྐྱུ་རུ་ར་འི་ཕྱེ་མ་ཆུའམ་མར་རམ།
སྦྲང་རྩིས་ཐ་མའི་དུས་སུ་བཟའ་བར་བྱའོ།། 
མིག་ལ་སྡུག་པ་དང་།
ལང་ཚོ་དང་།
ཤེས་རབ་ཀྱང་སྐྱེ་བར་བྱེད་དོ།། 
སྐྱུ་རུ་ར་འི་ཕྱེ་མ་དང་།
འོ་མ་ལ་སོགས་པས་བཟའ་བར་བྱ་སྟེ།
ལོའི་སྦྱོར་བས་ཚེ་བརྒྱ་འོ།། 
སྐྱུ་རུ་ར་འི་ཁུ་བ་སྲང་གཅིག་དང་།
ཝཱ་གུ་ཙཱིའི་ཕྱེ་མ་ཞོ་གཅིག་བཏུང་བར་བྱའོ།། 
འཁོགས་པ་ལ་ཐོ་རང་ས་འོ་མ་ཟླ་བ་གཅིག་ཏུ་ཟོས་ན་ལོ་ལྔ་བརྒྱའི་ཚེ་རུ་འགྱུར་རོ།། 
ཝཱ་གུ་ཙཱི་ཞོ་གཅིག་དང་།
དར་བ་དང་།
ཆུ་དང་།
ཕབས་དང་།
འོ་མས་ཀྱང་རུང་སྟེ་འཐུངས་ན་ཟླ་བ་དྲུག་གིས་ལང་ཚོ་ལ་སོགས་པ་དང་ལྡན་ནོ།།
མུཎྜི་ར་འི་ཕྱེ་མ་མར་གྱིས་བཟའ་བར་བྱ་སྟེ།
ཉི་མ་ཉི་ཤུ་རྩ་གཅིག་གིས་ལོ་བཅུ་དྲུག་གི་རྣམ་པར་བྱེད་དོ།། 
ཥ་ཎའི་ས་བོན་གྱི་ཕྱེ་མ་སྲང་གཅིག་དང་།
སཱ་ལུ་དམར་པོ་སྲང་གཅིག་པ་ཁ་དོག་གཅིག་པའི་འོ་མ་ཁམ་ཕོར་གཉིས་ཀྱིས་བཟའ་བར་བྱ་སྟེ།
ཐོག་མར་འོ་མ་ཁམ་ཕོར་གཅིག་ཟད་པར་འཐུངས་ནས་པ་ཎ་ལ་སོགས་པ་དེ་ལ་བྱིན་ནས་བཏུང་བར་བྱའོ།། 
དེ་ནས་བཟའ་བར་བྱའོ།། 
འཁོགས་པས་འོ་མས་བཏུང་བར་བྱ་སྟེ།
ཉི་མ་བདུན་ཕྲག་གསུམ་གྱི་བར་ཇི་སྲིད་བར་རླུང་དང་ཚད་པ་སྤང་ངོ།། 
བྱ་བ་ཇི་ལྟ་བའི་བྱ་བ་ཕྱི་མ་དེ་ལྟ་བུས་དེའི་སྐྲ་ལ་སོགས་པ་ལྟུང་བར་བྱེད་དོ།། 
དེ་ནས་སྐྲ་དཀར་དང་གཉེར་མ་སྤངས་ཏེ་ལོ་བརྒྱ་ཕྲག་ལྔར་འཚོ་བར་བྱེད་དོ།། 
ཁྲག་སྐྲོད་པའི་རྩ་བ་མར་དང་སྦྲང་རྩིས་བྱི་ལའི་རྐང་པ་ཙམ་བཟའ་བར་བྱ་སྟེ།
འབྲས་བུ་ནི་དེ་ལྟ་བུ་ཁོ་ནའོ།། 
སྐྱུ་རུ་ར་དང་།
ཨ་རུ་ར་དང་།
བུང་བའི་རྒྱལ་བ་དང་།
པི་པི་ལིང་དང་།
ན་ལེ་ཤམ་དང་།
ལྕགས་ཀྱི་ཕྱེ་མ་རྣམས།
སྦྲང་རྩི་དང་།
ཤ་ཁ་ར་དག་གིས་ཨུ་དུམ་བཱ་རའི་འབྲས་བུའི་ཚད་ཀྱི་རིལ་བུར་བྱའོ།། 
དེ་ནས་རིལ་བུ་བཟའ་བར་བྱ་སྟེ།
ཟླ་བས་ཚེ་ལོ་སུམ་བརྒྱར་འགྱུར་རོ།། 
ཀུ་མཱ་རཱིའི་འབྲས་བུ་སྲང་གཅིག།
མར་དང་།
ཞོ་དང་ལྡན་པས་བཟའ་བར་བྱ་སྟེ།
སྟོབས་ཆེན་པོར་འགྱུར་རོ།། 
བྷ་དྲཱ་ལཱི་དང་།
ལི་ག་དུར་སུམ་འགྱུར་གྱི་ཨ་རུ་ར།
ཆུ་ཆ་གཅིག་ལ་སོགས་པས་ཟོས་པས་སྟོབས་ཆེན་པོར་འགྱུར་རོ།། 
ཐམས་ཅད་དུ་བདག་ཉིད་ལྷའི་རྣམ་པས་བཟའ་བར་བྱའོ།། 
སྔགས་ཀྱིས་ཆུ་བྱིན་གྱིས་བརླབ་པར་བྱའོ།། 
ཁུ་བ་རེངས་པའི་ལེའུ་སྟེ་ལྔ་པའོ།།།། 
དེ་ནས་དན་དའི་ཤིང་གི་རྩ་བ་ཕབས་ཀྱིས་བཏགས་ནས་མགོ་ལ་མཉེ་བར་བྱ་སྟེ།
མགོ་བོའི་གཟེར་འཇོམས་པར་བྱེད་དོ།། 
སྦྲང་དང་།
མར་དག་གིས་མིག་སྨན་དུ་བྱ་སྟེ།
མཚན་མོ་ལོང་བ་འཇོམས་སོ།། 
ཤིང་སེ་ཕཱ་ལི་ཀཱའི་རྩ་བ་ཟོས་པ་ལས་ལྦ་བ་འཇོམས་པར་བྱེད་དོ།། 
ལ་ཕུག་གི་ས་བོན་དང་།
པྲི་ཡང་ཀུ་དང་།
ཙནྡན་དམར་པོ་དང་།
རུ་རྟ་བཏགས་ནས་དྲིལ་ཕྱིས་བྱས་པ་ལས་སྤྲེའུ་ལ་སོགས་པ་རྣམ་པར་འཇོམས་སོ།། 
རི་དྭགས་ཀྱི་ཤ་སྐམ་པོ་ར་འི་འོ་མས་བཏུང་བར་བྱ་སྟེ།
གཟའ་རྣམས་འཇོམས་སོ།། 
སྐྱུ་རུ་ར་དང་།
པི་པི་ལིང་དང་།
ཙི་ཏྲ་ཀ་དང་།
སྒེའུ་གཤེར་དང་།
བུ་རམ་རྙིང་པ་དང་།
མར་དང་སྦྲང་རྩི་མཉམ་པར་བཟའ་བར་བྱ་སྟེ།
དུས་མ་ཡིན་པའི་ལུད་པ་དང་དབུགས་མི་བདེ་བ་འཇོམས་སོ།། 
སྒེའུ་གཤེར་དང་།
ཟི་ར་ནག་པོ་དག་ཞོའི་ཉིང་ཁུས་ཀྱང་རུང་སྟེ།
ལན་ཚྭ་དང་ལྷན་ཅིག་ཏུ་བཏུང་བར་བྱའོ།། 
དེས་ཁྲག་སྲི་བ་རྣམ་པར་འཇོམས་སོ།། 
ལི་ཁར་དང་།
ཡ་བཀྵཱ་ར་མཉམ་པར་བཟའ་བར་བྱའོ།། 
སོ་བྷཱཉྫ་ན་བསྐོལ་བ་བཏུང་བར་བྱ་བ་འམ།
ཡང་ན་རྡེའུ་འཇོམས་པ་བཏུང་བར་བྱའོ།། 
ཨ་རུ་ར་དང་།
ཙི་ཏྲ་ཀ་ཆུས་བཏུང་བར་བྱ་སྟེ།
མཆིན་པའི་ནད་འཇོམས་སོ།། 
ཟི་ར་ནག་པོ་བུ་རམ་གྱིས་བཟའ་བར་བྱ་སྟེ།
རིམས་འཁོར་མ་འཇོམས་སོ།། 
ཡ་བཀྵཱ་རའམ།
ཞོ་བཏུང་བར་བྱ་སྟེ།
རླུང་ནད་རྣམ་པར་འཇོམས་སོ།། 
ཚ་བའི་ཏིལ་མར་ལ་བྱི་ཏང་ཀ་དང་།
རྒྱམ་ཚ་བྱིན་ནས་ཅུང་ཟད་བསྲོས་པའི་ཉིང་ཁུ་བཏུང་བར་བྱ་སྟེ།
མེ་སྦར་ཞིང་།
སྲིན་བུ་རྣམས་རྣམ་པར་འཇོམས་སོ།། 
ཨ་རུ་ར་དང་བུ་རམ་གྱིས་བཟའ་བར་བྱ་སྟེ།
ཁྱི་རྔོ་རྣམ་པར་འཇོམས་སོ།། 
ཨ་རུ་ར་དང་།
སྒ་སྐྱ་བཟའ་བར་བྱ་སྟེ།
རླུང་ནད་འཇོམས་སོ།། 
རྩྭ་དུར་བ་ལ་ཡུང་བས་བཏགས་ནས་བྱུག་པར་བྱ་སྟེ་རྔོ་འཇོམས་སོ།། 
འདི་ཉིད་ཀྱིས་ཀུཀྐ་ར་དང་།
ཤུ་བ་དང་།
འབྲུམ་བུ་དང་།
ཀུ་རཱ་འཇོམས་པ་ལ་སོགས་པ་རྣམས་འཇོམས་སོ།། 
བུ་རམ་དང་ཚ་བའི་ཏིལ་མར་བཏུང་བར་བྱ་སྟེ།
དབུགས་མི་བདེ་བ་རྣམ་པར་འཇོམས་སོ།། 
ཨརྫུ་ན་དང་།
ཤིང་ཚ་མར་ལ་སོགས་པ་རྣམས་ཀྱིས་བཟའ་བར་བྱ་སྟེ།
སྙིང་གི་ཟུག་རྔུ་འཇོམས་སོ།། 
བིལ་བ་བསྲེགས་པ་བུ་རམ་གྱིས་བཟའ་བར་བྱ་སྟེ།
ཁྲག་འབྱམས་པ་འཇོམས་སོ།། 
བུ་རམ་དང་མར་བཟའ་བར་བྱ་སྟེ།
རླུང་དང་།
མཁྲིས་པ་དང་།
བད་ཀན་དང་།
མཛེ་ལ་སོགས་པ་རྣམས་འཇོམས་པར་བྱེད་དོ།། 
འབྲས་བུ་གསུམ་གྱི་ཕྱེ་མ་དང་།
མར་དང་སྦྲང་རྩི་རྣམས་བཏུང་བར་བྱ་སྟེ།
ནད་ཐམས་ཅད་འཇོམས་སོ།། 
ཨ་རུ་ར་འི་ཕྱེ་མ་དང་།
མར་དང་སྦྲང་རྩི་དུས་གསུམ་ཀུན་ཏུ་བཟའ་བར་བྱ་སྟེ།
རླུང་དང་།
བད་ཀན་རྣམ་པར་འཇོམས་སོ།། 
བ་ཤ་ཀའི་ཡན་ལག་ལྔ་དང་།
ཤུ་དག་དང་།
ཚངས་མའི་ཤིང་དང་།
པི་པི་ལིངསྐམ་པོ་ཕྱེ་མར་བྱས་ནས་རྒྱམ་ཚ་དང་སྦྲང་རྩི་ཡིས་ཝ་ཌྷི་རུ་བྱ་སྟེ།
དེ་ནས་བཟའ་བར་བྱའོ།། 
དུས་མ་ཡིན་པའི་རླུང་དང་བད་ཀན་འཇོམས་སོ།། 
ཤཱལྨཱ་ལི་དཀར་པོའི་ཤིང་ཤུན་ཕྱེ་མར་བྱས་ནས་པདྨའི་ས་བོན་དང་།
ཀུ་མུ་དའི་འབྲས་བུ་ལྷན་ཅིག་གཅིག་ཏུ་བྱས་ནས་བཏགས་ཏེ།
རྩ་བའི་སྔགས་སྟོང་ཕྲག་གཅིག་ཏུ་བཟླས་ནས་ལ་དུའི་རིལ་བུའི་ཚད་ཀྱི་རིལ་བུ་བྱས་ཏེ།
གྲིབ་བསྐམས་བྱས་ནས་བན་པོ་ཌུའི་ཁུ་བས་བསྐམ་པར་བྱའོ།། 
ཐོ་རངས་ཐོས་ནས་ཇི་སྲིད་འདོད་པར་བཏུང་བར་བྱ་སྟེ།
རྨོངས་བྱེད་མེད་པར་འགྱུར་རོ།། 
དབྱངས་ཀྱང་སྙན་པར་བྱེད་དོ།། 
ཚངས་མའི་ཤིང་དང་།
ཤུ་དག་དང་།
སྒ་སྐྱ་དང་།
པི་པི་ལིང་དང་།
ཨ་རུ་ར་དང་།
བ་ཤ་ཀ་དང་།
སེང་ལྡེང་རྣམས་སྦྲང་རྩིས་རིལ་བུར་བྱས་ནས་བཟའ་བར་བྱ་སྟེ་འབྲས་བུ་ནི་དེ་ཁོ་ན་བཞིན་ནོ།། 
གཤིན་རྗེ་མོ་དང་།
ཨ་རུ་ར་དང་།
སྒ་སྐྱ་དང་།
རྒྱམ་ཚ་དང་།
མཱ་ནས་མ་ན་རྣམས་བཟའ་བར་བྱ་སྟེ།
འཁོགས་པ་ཐམས་ཅད་འཇོམས་སོ།། 
སླེ་ཏྲེས་ཀྱི་ཁུ་བ་དང་།
སྦྲང་རྩི་བཏུང་བར་བྱ་སྟེ་གཅིན་ནད་འཇོམས་སོ།། 
མཱ་ཏྲ་ལ་འོ་མ་དང་།
པི་པི་ལིང་གི་ཕྱེ་མ་དང་།
མར་དང་སྦྲང་རྩི་རྣམས་བཏུང་བར་བྱ་སྟེ།
རིམས་ཕྲ་མོ་དང་ལུདཔལ་སོགས་པ་རྣམ་པར་འཇོམས་པར་བྱེད་དོ།། 
ངོ་ཚ་ཅན་དང་།
དེ་བཞིན་དུ་མདའ་ལྟོང་དག་གི་རྩ་བ་མིག་ཆུའི་ཆུ་ཡིས་བཏོགས་ནས་རབ་ཏུ་བྱུག་པར་བྱའོ།། 
སླེ་ཏྲེས་ཀྱི་རྩ་བ་ཡང་བཟའ་བར་བྱ་སྟེ།
རྩའི་རྨ་འཇོམས་པར་བྱེད་དོ།། 
སྒ་སྐྱ་ཡ་བཀྵཱ་ར་ཡིས་བཟའ་བར་བྱ་སྟེ།
དང་ཁ་བདེ་བར་འགྱུར་རོ།། 
ཛ་ཡན་ཏིའི་ས་བོན།
ན་ལེ་ཤམ་དང་ལྷན་ཅིག་བཏུང་བར་བྱ་སྟེ།
སྡིག་པའི་ནད་འཇོམས་སོ།། 
འབྲས་བུ་གསུམ་དང་།
བོ་ལི་ཀ་ནག་པོ་དང་།
སའི་འཇིམ་པ་དང་།
དྷྲྀངྒ་རཱ་ཛ་དང་།
ས་ཧ་ཀཱ་ར་འི་ས་བོན་དང་།
ལྕགས་ཕྱེ་དང་།
ཙབ་མོ་སྟེ་འདི་རྣམས་ཀྱིས་བསྡམ་པར་བྱའོ།། 
དེ་ནས་གུ་གུལ་གྱིས་སྐྲ་ལ་བདུགས་ནས་དེས་དེས་མཉེ་བར་བྱའོ།། 
དེ་ནས་ཉི་མ་བདུན་དུ་བཅིངས་ནས་གདུང་བར་བྱ་སྟེ།
སྐྲའི་མིག་སྨན་ནོ།། 
རྨ་བྱའི་མཁྲིས་པ་དང་།
བྷྲྀངྒ་རཱ་ཛ་ད་ག།
བ་ལས་བྱུང་བའི་མར་ལ་བཅོས་ནས་སྣ་ལ་སྦྱིན་པར་བྱ་སྟེ།
སྐྲའི་མིག་སྨན་ནོ།། 
སའི་རྣམ་འཇོམས་ཤིང་དང་།
ཚ་བ་གསུམ་ཆ་མཉམ་པར་ཕྱེ་མར་བྱས་ནས་ལུག་ཀོང་གི་དབུས་སུ་སྐུར་ཞིང་རིམ་པས་ལུག་ཀོང་ཁ་སྦུབ་བོ།། 
ཀ་པིཏའི་ཏིལ་མར་བཟུང་ནས་རྟག་ཏུ་ཐིགས་པ་གཉིས་སྣར་བླུགས་པས་གཉེར་མ་དང་སྐྲ་དཀར་པོ་སྤོང་ངོ།། 
འདིས་མཉེས་པའི་ཁུ་བས་མཛེ་ལ་བྱུགས་པས་ཞི་བར་འགྱུར་རོ།། 
འཕྲལ་གྱི་མར་གསར་གྱིས་མ་ཉེས་པའི་མུ་ཟི་དང་།
མཱ་ས་ཀཱ་ལྷན་ཅིག་པའི་ཁུ་བ་ཏོ་ལ་གཅིག་དང་།
འབྲས་སཱ་ལུ་དང་།
ཙཱི་ལོ་ནི་ཨཱ་སའི་གོང་བུས་བུམ་པའི་འཁྲུལ་འཁོར་གྱི་བུམ་པའི་ནང་དུ་མཱུ་ཥི་ཀཱ་ཡིས་བཀབ་ལ་བྱེ་མ་དང་ལྷན་ཅིག་མེ་ལ་བྱིན་པ་ལས་རོ་འཆིང་ངོ།། 
ཟ་བ་ལས་ནི་ཉི་མའི་ཚོགས་ཀྱི་བེའུའི་བྲུན་བཟུང་ནས་རིལ་བུར་བྱའོ།། 
རྒྱ་སྤོས་ཀྱི་རྩ་བས་བསབ་ཏགས་ནས་དཀྲི་བར་བྱའོ།། 
རིལ་བུ་རེ་རེ་ཟོས་ནས་དུག་བཟའ་སྟེ།
དུག་རབ་ཏུ་མེད་པར་འགྱུར་རོ།། 
ཞེས་པ་རྒས་པ་འཇོམས་པའི་ལེའུ་སྟེ་དྲུག་པའོ།། 
ཀྱེ་བཅོམ་ལྡན་འདས་དབང་དུ་བྱེད་པའི་ཆོ་ག་གསུངས་ཤིག།
བཅོམ་ལྡན་འདས་ཀྱིས་བཀའ་སྩལ་པ།
གཞན་གྱིས་མི་ཐུབ་པ་དཀར་པོའི་རྩ་བ་ལ་ཁུ་བས་བ་ཌྷི་ཀཱ་བྱས་པའི་ཐིག་ལེས་བུད་མེད་དབང་དུ་བྱེད་པར་འགྱུར་རོ།། 
ཚངས་པའི་དབྱུག་པ་དང་།
ཤུ་དག་དང་།
རུ་རྟ་དང་།
སྦྲང་རྩིས་བཏགསལ་དྲིལ་ཕྱིས་བྱས་ན་གང་འདོད་པ་དེ་དབང་དུ་འགྱུར་རོ།། 
ད་ཎྜོད་པ་ལའི་རྩ་བ་དང་ཏམྦུ་ལ་ཡིས་སྦྱིན་པར་བྱའོ།། 
དེ་བཞིན་དུ་ཚངས་པའི་དབྱུག་པ་དང་།
ཤུ་དག་དང་།
རུ་རྟ་དང་།
ནག་གེ་སར་དང་།
ཏམྦུ་ལ་བྱིན་ན་དབང་དུ་འགྱུར་རོ།། 
གི་ཝཾ་དང་རང་བྱུང་གི་མེ་ཏོག་གི་ཐིག་ལེས་སྐལ་བ་དང་ལྡན་པ་དབང་དུ་འགྱུར་རོ།། 
གི་ཝཾ་དང་།
ཤི་ཤུ་ལོ་ལ་དང་།
བྷྲྀངྒ་རཱ་ཛས་ལྷན་ཅིག་སྐར་མ་རྒྱལ་ལ་ཝ་ཌྷི་ཀ་བྱ་སྟེ་ཐིག་ལེས་དབང་དུ་བྱེད་པར་འགྱུར་རོ།། 
བྷྲྀངྒ་རཱ་ཛའི་རྩ་བ་ལ་བདག་ཉིད་ཀྱི་ཁུ་བས་མིག་སྨན་བྱའོ།། 
དེ་བཞིན་དུ་རྨ་བྱའི་གཙུག་ཕུད་དང་།
ཤི་བའི་ཕྲེང་བ་དང་།
ཁྭ་ཏའི་ལྕེ་སྐམ་པོའི་ཕྱེ་མ་གང་གི་མགོ་ལ་བྱིན་པ་དེ་དབང་དུ་འགྱུར་རོ།། 
བ་ལང་གི་སོ་དང་བཟའ་བ་དང་བཏུང་བ་བཏགས་ནས་བྱིན་ན་དབང་དུ་འགྱུར་རོ།། 
ཁྱབ་འཇུག་གནོན་པའི་རྩ་བ་རྟགསལ་བྱུགས་ནས་དགའ་བར་བྱེད་པས་དེ་བཞིན་ནོ།། 
སྐར་མ་རྒྱལ་ལ་ད་དྷུ་ར་འི་འབྲས་བུ་བཟུང་ནས་སྐར་མ་སྐག་ལ་ཤིང་ཤུན་ནོ།། 
མེ་བཞི་ལ་འདབ་མའོ།། 
ནག་པ་ལ་མེ་ཏོག་གོ།
སྣྲུབས་ལ་རྩ་བའོ།། 
ཆ་མཉམ་པའི་ཕྱེ་མ་ལ་སྦྲང་རྩིས་བ་ཌྷི་ཀཱ་རུ་བྱའོ།། 
རས་བལ་ལ་བཏུམས་ནས་བསྐམ་པར་བྱས་ཏེ།
ཏམྦུ་ལ་ལ་བྱིན་ནས་དུང་གི་ཕྱེ་མས་དབང་དུ་འགྱུར་རོ།། 
ཤིང་ཨརྐའི་སོལ་བ་དང་།
ཁྱི་སྨྱོན་གྱི་རྐང་པ་གཡས་པའི་མཐེ་བོས་གང་གི་མིང་བྲིས་ཏེ་ཆེ་གེ་མོ་ཤོག་ཅིག།
ཅེས་བརྗོད་པས་འོང་བར་བྱེད་དོ།། 
དུ་བ་མེད་པའི་མེ་ལ་གདུང་བར་བྱའོ།། 
སྐར་མ་རྒྱལ་ལ་མིའི་སྣུམ་གྱིས་གཞན་གྱིས་མི་ཐུབ་པའི་རྩ་བ་བསྐྱེད་དེ་མར་ཁུས་དེ་ལ་བསྐུས་ནས་ཐོད་པ་རུ་དུད་པ་ཆགས་པར་བྱའོ།། 
མིག་སྨན་དེས་བུད་མེད་དང་སྐྱེས་པ་དབང་དུ་བྱེད་དོ།། 
རྒྱ་སྤོས་དང་།
བྱི་ཏང་ཀ་དང་།
སེང་ལྡེང་དང་རུ་རྟ་བྱིན་ན་མི་འདོད་པ་འཇོམས་པར་བྱེད་དོ།། 
པྲི་ཡང་ཀུ་དང་།
གི་ཝཾ་དང་།
ལྡོང་རོས་དང་།
ནཱ་ག་གེ་སར་གྱིས་མིག་ལ་མིག་སྨན་དུ་བྱས་ན་དབང་དུ་བྱེད་དོ།། 
གླ་རྩི་དང་།
ངོ་ཚ་ཅན་དང་།
ད་དྷུ་ར་དང་།
ས་ཧ་དེ་བ་རྣམས་དང་བཅས།
ཚ་བའི་ཏིལ་མར་གྱིས་དབང་དུ་བྱེད་དོ།། 
ན་མཤྩཎྜཱ་ལཱི་ཆེ་གེ་མོ་མེ་ཝ་ཤ་མཱ་ན་ཡ་སྭཱ་ཧཱ།
སྟོང་ཕྲག་བཅུ་བཅུ་བཟླས་པས་སྔོན་དུ་བསྙེན་པ་བྱས་ནས་བསྙེན་པ་ཁྲིའོ།། 
དུར་ཁྲོད་ཀྱི་ཐལ་བ་ལ་བཅུ་བཞི་ལ་བརྒྱ་རྩ་བརྒྱད་དུ་མངོན་པར་བསྔགས་ཏེ།
བུད་མེད་ཀྱི་མགོ་ལ་བྱིན་ན་དབང་དུ་འགྱུར་ཏེ།
རྟག་ཏུ་ངེས་པར་སེམས་པས་སླར་ཡང་དགའ་བཞིན་པའི་སེམས་དང་ལྡན་ནོ།།
ཁུ་བ་རེངས་པའོ།། 
ཤིང་ཁུ་བྱུག་གི་མིག་དང་།
ཤི་ཏའི་རྩ་བ་དང་།
ད་དྷུ་ར་དང་།
གཞན་ཡང་བྱང་གི་མུཀྟ་ཤི་ཁ་རྐེདཔལ་བཅིངས་ན་ཁུ་བ་རེངས་པར་བྱེད་དོ།། 
སྲ་རྩི་པོག་དང་།
ཝཱ་མཱ་དཱ་ཏི་དང་།
ཡང་ནམདའ་ལྟོང་དཀར་པོའི་རྩ་བས་ཀྱང་འཁྲིག་པ་ལས་ཁུ་བ་རེངས་པར་བྱེད་དོ།། 
འཇམ་འབྲས་ལ་སྦུབས་བྱས་ནས་དངུལ་ཆུས་བཀང་སྟེ་སྲད་བུས་རྐེདཔལ་བཅིངས་ན་ཁུ་བ་འཛིན་ནོ།། 
ཕག་པའི་སྣུམ་དང་།
རྒྱ་སྐྱེགས་དང་།
ར་ཉྫི་ཏ་དང་།
ཨརྐ་དཀར་པོའི་ཤིང་བལ་གྱིས་དཀྲིས་ནས་སྦར་ན་ཁུ་བ་རེངས་སོ།། 
སའི་འཁྲི་ཤིང་གི་ཕྱེ་མའི་དབུས་སུ་བཅུག་ནས་ཏིལ་གྱི་ཏིལ་མར་གྱིས་བསྲེག་པར་བྱ་སྟེ།
ཁུ་བ་རེངས་སོ།། 
ཏིལ་གྱི་ཏིལ་མར་དང་།
སའི་འཁྲི་ཤིང་ཕྱེ་མར་བྱས་ནས་སམ།
མེ་ཏོག་གི་མར་ཁུ་བཏུང་བར་བྱའོ།། 
དེས་རྐང་པའི་མཐིལ་ལ་བསྐུས་ན་ཁུ་བ་རེངས་སོ།། 
ཁྭ་ཏ་དཀར་པོའི་རྗེ་ངར་གྱི་རྩ་བ་དང་།
པདྨ་དཀར་པོའི་གེ་སར་དང་།
སྦྲང་རྩི་རྣམས་ཀྱིས་ལྟེ་བར་བྱུགས་ན་ཁུ་བ་རེངས་སོ།། 
པདྨའི་འདབ་མས་ཁྱབ་འཇུག་གནོན་པའི་རྩ་བར་འདབ་མས་དཀྲིས་ནས་ཝ་ཌྷི་དཀྲི་བར་བྱ་སྟེ།
ཁུ་བ་རེངས་སོ།། 
པ་བླའི་ཁུ་བའི་མིག་སྨན་དང་།
དངུལ་ཆུ་དང་།
པི་པི་ལིང་དང་།
རྒྱམ་ཚྭ་དང་།
རུ་རྟ་དང་།
ཕུག་རོན་གྱི་བྲུན་རྣམས་ཀྱིས་ལིང་ག་ལ་བསྐུས་ནས་དྲིལ་ཕྱིས་བྱས་པ་ལས་ཁུ་བ་རེངས་སོ།། 
གླང་གི་རྭ་བཟུང་ནས་བྱུགས་ན་སྟེང་དུ་འགྱུར་རོ།། 
ཤིང་ཀ་པི་ཏའི་རྩ་བ་དང་།
དརྦི་དང་།
རའི་གཅིན་གྱིས་བཏགས་ནས་ལིང་ག་ལ་བྱུགས་ནས་པདྨ་དབྱེ་བར་བྱ་སྟེ།
ལན་གསུམ་དུ་སྟེང་དུ་འགྱུར་རོ།། 
བྷ་གའི་ཆུ་ཡིས་བཀྲུས་ན་རབ་ཏུ་ཞི་བར་བྱེད་དོ།། 
འགྲོན་བུའི་ནང་དུ་དངུལ་ཆུས་བཀང་ནས་ཁ་རུ་བཞག་ན་ཁུ་བ་རེངས་སོ།། 
ར་འི་གཅིན་གྱིས་དབང་པོ་ཆུ་ལྷ་མོ་ལ་ཉི་མ་བདུན་དུ་བགོ་བར་བྱའོ།། 
དེས་དྲིལ་ཕྱིས་བྱས་པ་ལས་ལིང་ག་རེངས་པར་འགྱུར་རོ།། 
ད་དྷུ་ར་འི་རྩ་བ་དང་།
ཀ་མཱ་ཙཱིའི་རྩ་བ་དང་།
ཨོ་ཥ་ཎའི་རྩ་བ་དང་།
ག་བུར་གྱི་ཁུ་བས་བསབ་ཏགས་ནས་ལིང་ག་ལ་བྱུགས་ན་འདོད་པའི་བུད་མེད་འཛག་པར་བྱེད་དོ།། 
རྒྱམ་ཚྭ་དང་།
ཚ་ལ་དང་།
ག་བུར་དང་།
གྷོ་ཥའི་ཕྱེ་མ་སྦྲང་རྩིས་བཏགས་ནས་ལིང་ག་ལ་བྱུགས་ནའང་དེ་བཞིན་ནོ།། 
ཕུག་རོན་གྱི་བྲུན་སྦྲང་རྩིས་བཏགས་ནས་ལིང་ག་ལ་བསྐུས་ན་འདོད་པའི་བུད་མེད་འཛག་པར་བྱེད་དོ།། 
ཀཱ་མཱ་ཙཱིའི་རྩ་བ་དང་།
ཏམཱུ་ལ་ཤིན་ཏུ་དགའ་བའི་དུས་སུ་ཟོས་ན་བུད་མེད་དེ་འཛག་པར་བྱེད་དོ།། 
ཏིནྟི་ཌཱི་སྨིན་པ་དང་མལླི་ཀཱ་རྒྱམ་ཚྭ་བསྲེས་པར་བྱས་ནས་རང་གི་མཛུབ་མོའི་སོར་མོར་བགོས་ཏེ།
དེའི་བྷ་གར་བཅུག་ནས་རྡོ་རྗེ་དབྱིངས་ཀྱི་དབང་ཕྱུག་མའི་རྩ་ཇི་སྲིད་དུ་དེ་འཛག་པར་བྱེད་ཀྱི་བར་དུ་བསྐྱོད་པར་བྱའོ།། 
ག་བུར་དང་།
དངུལ་ཆུ་དང་།
ཚ་ལ་དང་།
གླང་པོའི་པི་པི་ལིང་དང་།
སྦྲང་རྩི་རྣམས་ཀྱིས་བྱུགས་ན་བུད་མེད་འཛག་པར་བྱེད་དོ།། 
ཤིང་ཛ་ཡནྟིའི་རྩ་བས་བཏགས་ནས་འབྲས་ཐུག་པོ་ཆེ་དང་།
ཆུ་བསྲེས་པ་ཟླ་མཚན་གྱི་དུས་སུ་དེའི་སྐྱེ་གནས་ལ་རབ་ཏུ་བྱུགས་ན་བུད་མེད་མོ་ཤམ་དུ་འགྱུར་བར་ཐེ་ཚོམ་མེད་དོ།། 
པཱ་ལ་ཤའི་ས་བོན་བཏགས་ནས་བྱུག་པར་བྱ་ཞིང་།
མར་དང་།
སྦྲང་རྩི་འཐུངས་པ་ལས་ཁྲག་གི་མཚན་མའི་བུད་མེད་མོ་ཤམ་དུ་འགྱུར་རོ།། 
ཆ་ག་པ་དང་།
ཕྱེ་མ་ལེབ་ཀྱི་ཕྱེ་མ་སྐྱེ་གནས་ལྷོ་དཔལ་བྱིན་ན་དམ་པོར་འགྱུར་རོ།། 
ཁུ་བ་རེངས་པའི་ལེའུ་སྟེ་བདུན་པའོ།།།། 
མགྲིན་པ་བཏེག་ནས་དམ་འཁྱུད་ཅིང་།། 
ལྷ་ལ་ཡང་ཡང་འོ་བྱས་ནས།། 
རྒྱལ་པོའི་དངོས་པོར་བྱས་པ་གཅིག།
འཁོར་ལོས་སྒྱུར་བར་ཇི་ལྟར་འགྱུར།། 
གང་ཞིག་གིས་ནི་ཉེར་ཞུགས་ནས།། 
གནས་ཅིག་ཏུ་ནི་རྒྱལ་སྲིད་འགྱུར།། 
དགྲ་བོ་གཡོ་མེད་འགྱུར་བ་དང་།། 
དགའ་ཞིང་ཞབས་ལ་འདུད་པ་འམ།། 
ཀུན་དུ་འགུགས་ཤིང་འདྲེན་པ་དང་།། 
མངའ་བདག་དེ་བཞིན་དེར་རྒྱལ་བ།། 
སེམས་ཅན་དོན་དུ་བདག་ལ་ཤོད།། 
བཅོམ་ལྡན་འདས་ཀྱིས་བཀའ་སྩལ་པ།། 
བྲིས་སྐུ་དང་ནི་གཟུགས་བརྙན་ལ།། 
ཉེར་སྤྱོད་ལྔ་རྣམས་ཀྱིས་མཆོད་ནས།། 
དྲུག་ཅུ་རྩ་བཞི་ཡོངས་རྫོགས་པའི།། 
གཏོར་མ་ཐུན་མཚམས་གསུམ་དུ་སྦྱིན།། 
གསེར་བུམ་དེ་བཞིན་ཁམ་ཕོར་བརྒྱད།། 
འཁྲུལ་འཁོར་རྒྱས་པའི་སྦྱོར་བ་ཡིས།། 
དེ་བཞིན་བསྔགས་ལ་མཆོག་གཞོལ་བ།། 
སླར་ཡང་ཤིང་རྟ་ཁམ་ཕོར་སོགས།། 
མར་དང་སྦྲང་རྩིས་བཀང་བྱས་ནས།། 
གཙོ་བོ་དཔལ་གྱི་ཁྱིམ་དུ་ནི།། 
གཙུག་ཏུ་བཅིང་བྱ་རྫས་མེད་པའི།། 
ཕོ་བྲང་དུ་ནི་ཧྲཱིཿ་ཥྚྲཱི་སོགས།། 
སྔགས་རིག་བློ་ལྡན་དུས་གསུམ་མཆོད།། 
ཀ་ཌ་ཀ་ཡི་བྱང་གི་ཆར།། 
འདུན་ཁང་ལྔ་པོ་བྱས་ནས་ནི།། 
ལེགས་པར་དཀྲི་བ་བྱིན་ནས་ནི།། 
འབད་པས་ས་ཀུན་སྦྱང་བར་བྱ།། 
ས་གཞི་ཡོངས་སུ་བཟུང་བྱས་ནས།། 
དཀྱིལ་འཁོར་མཆོག་ནི་བྱ་བ་ཡིན།། 
རྡུལ་ཚོན་མཛེས་པས་བྲི་བའམ།། 
ཡང་ན་འབྲས་ནི་ཐུག་པོ་ཆེ།། 
ཁ་དོག་ལྔ་པོ་དེ་བཞིན་ལྡན།། 
དེ་བཞིན་སློབ་དཔོན་ལྔ་རྣམས་ཀྱིས།། 
ཅུང་ཟད་མྱོས་བྱེད་འཐུངས་ནས་ནི།། 
སྟེང་གི་རི་མོའི་སྟེང་དུ་ནི།། 
དགུ་བདག་དཀྱིལ་འཁོར་ཡིད་འོང་བ།། 
གྲྭ་བཞི་རུ་ནི་ཐོད་པའོ།། 
རང་གི་འདོད་ལྷའི་རྣལ་འབྱོར་ལྡན།། 
སྲད་བུས་ཐིག་གདབ་ཤེས་རབ་ཅན།། 
ལྷ་མོའི་དཀྱིལ་འཁོར་ཆེས་མང་བ།། 
རྣམ་པ་ཇི་བཞིན་མངོན་བྲི་བྱ།། 
འདབ་བཞིར་དེ་བཞིན་བྲི་བྱ་བ།། 
ཁྱད་པར་དབྱུག་པ་དཀར་པོའོ།། 
དབུས་སུ་དབྱུག་པ་དཀར་པོ་ནི།། 
སྣ་ཚོགས་རྡོ་རྗེ་བཞིན་བྲི་བྱ།། 
རིགས་ནི་ལྔ་པོ་མཚུངས་པར་བྱ།། 
སྐལ་ལྡན་ལེགས་པར་བསླབ་བྱས་ནས།། 
རྒྱུད་ལ་སོགས་པའི་སྦྱོར་བས་འདིར།། 
རབ་ཏུ་འབད་པས་དབང་བསྐུར་སྦྱིན།། 
སློབ་དཔོན་གསང་བ་ཤེས་རབ་དང་།། 
བཞི་པ་དེ་སླར་དེ་བཞིན་ནོ།། 
སློབ་དཔོན་བཞི་པོ་རྣམས་ཉིད་ཀྱིས།། 
ཡང་དང་ཡང་དུ་གཏོར་མ་སྦྱིན།། 
དྲིལ་བུ་རྡོ་རྗེ་མཉམ་པར་གནས།། 
སྣ་ཚོགས་རྒྱན་གྱིས་བརྒྱན་པ་ཡི།། 
ཀུན་ཏུ་སེར་པོའི་གོས་ཉིད་དང་།། 
མི་ཡི་རྒྱན་གྱིས་བརྒྱན་པའོ།། 
གསེར་དངུལ་ཟངས་ལྕགས་བཞི་ཡིས་ནི།། 
བུམ་པ་དཀྱིལ་འཁོར་ཡང་དག་དགོད།། 
དབུས་སུ་གསེར་གྱི་བུམ་པ་ཡང་།། 
སྣ་ཚོགས་རིན་ཆེན་ལེགས་པར་མཛེས།། 
གསེར་དངུལ་ཟངས་ལྕགས་ལས་བྱུང་བ།། 
འཁྲུལ་འཁོར་བཞི་པོ་རྣམས་དང་ནི།། 
དབུས་སུ་གསེར་གྱི་འཁྲུལ་འཁོར་ནི།། 
མེ་ཏོག་དམར་པོས་ལེགས་མཛེས་པའོ།། 
སླར་ཡང་ཕྱིར་གཞན་དཀྱིལ་འཁོར་བཞིར།། 
སྡོང་པོ་བཀོད་སོགས་འབད་པས་བཀླག།
ཕྱི་རུ་ཟས་ཀྱི་ཁང་པ་མལ།། 
བཟའ་བ་འདུས་པའི་ལོངས་སྤྱོད་ཀྱང་།། 
དེ་བཞིན་ཁུར་བ་དང་བཅས་གཞན།། 
ཡོན་བཅས་དགེ་འདུན་བཟའ་བ་ཡང་།། 
བློ་བཟང་འབད་པས་བྱ་བ་ཡིན།། 
ཤར་དུ་ཝ་ཊ་ལྷོ་རུ་ནི།། 
ཨ་ཤྭ་ཏྠ་ནུབ་བ་ཀུ་ལ།། 
བྱང་དུ་ནག་གེ་སར་རོ།། 
ཤར་དུ་མེ་ཏོག་དཀར་ལྷོར་སེར།། 
དེ་བཞིན་ནུབ་དམར་བྱང་དུ་ཡང་།། 
ལྗང་གུ་དེ་བཞིན་སྟེང་དུ་ཡང་།། 
མ་རུ་ལ་ཌ་རྗེ་རིགས་དང་།། 
བྲམ་ཟེ་རྡོ་རྗེ་རིན་ཆེན་དབྱིག།
ཤར་སོགས་གཡས་བསྐོར་བགྲོད་པ་ཡིས།། 
འདི་དག་ས་ག་ཟླ་བ་ལ།། 
སྣ་ཚོགས་རྒྱན་ཀུན་གྱིས་བརྒྱན་པའི།། 
མི་བདག་གིས་ནི་ངོས་བཞི་རུ།། 
བཞི་འགྱུར་འདྲེན་པ་རྣམས་དང་ནི།། 
ལྷན་ཅིག་མཆོད་སྦྱིན་འདུན་ས་རུ།། 
བརྒྱ་རྩ་བརྒྱད་དུ་བསྐོར་བྱས་ནས།། 
པུས་མོ་གཡས་པའི་ལྷ་ང་ནི།། 
སར་བཙུགས་ལག་པ་སྦྱར་བྱས་ནས།། 
སྣ་ཚོགས་རིན་ཆེན་ལ་སོགས་རྒྱན།། 
སྤྲས་པའི་སྣོད་ནི་གསེར་གྱིས་ཀྱང་།། 
བཀང་བའི་སྣོད་བཅས་དེས་བརྗོད་པ།། 
ས་སྟེང་ཐམས་ཅད་གནོད་མེད་པའི།། 
ལྷ་ཡི་རྒྱལ་སྲིད་བདག་ལ་སྩོལ།། 
འཁོར་ལོས་སྒྱུར་བའི་རྒྱལ་སྲིད་དང་།། 
དབང་པོ་ཉིད་ཀྱང་བདག་ལ་གསོལ།། 
དེ་ནས་དཔལ་ལྡན་གཤིན་རྗེའི་གཤེད།། 
དམར་པོའི་སློབ་དཔོན་བདེན་པ་ཡིས།། 
འདི་ལྟར་རྒྱལ་པོ་ཆེན་པོ་ཡི།། 
ཡིད་ཀྱི་ཤིང་རྟ་རྫོགས་པར་བགྱི།། 
འོན་ཀྱང་བློ་ལྡན་གུས་པས་ཉོན།། 
གཤིན་རྗེའི་གཤེད་ཀྱི་རྣལ་འབྱོར་པ།། 
སྔགས་དང་བསམ་གཏན་མཆོག་གཞོལ་བས།། 
ཤེས་རབ་ཕ་རོལ་ཕྱིན་པ་བཀླག།
ཛམྦྷ་ལ་ལ་ཆུ་སྦྱིན་དང་།། 
ཡི་དྭགས་གཏོར་མ་དེ་བཞིན་སྟོན།། 
བརྩེ་བའི་ངང་ཚུལ་འཇིག་རྟེན་སྐྱོང་།། 
དེས་ཁྱོད་ལ་སོགས་བརྗོད་པར་བྱ།། 
མི་བདག་བདག་ལ་བདེན་པར་སྨྲོས།། 
མངའ་བདག་བདེན་ལས་གཞན་མིན་པས།། 
མི་བདག་གིས་བདེན་བརྗོད་པར་བྱ།། 
མགོ་དང་སྙིང་གར་རྡོ་རྗེ་ནི།། 
ལན་གསུམ་བྱིན་ནས་རྒྱལ་སྲིད་བྱ།། 
དཀྱིལ་འཁོར་བསྟན་པར་བྱ་བའོ།། 
སྡུག་གུ་བདག་ལ་སྨྲ་བར་བར་བྱོས།། 
དེང་བདག་སྐྱེ་བ་འབྲས་བུར་བཅས།། 
མི་ཡི་འགྲོ་བ་ལེགས་པར་ཐོབ།། 
དེང་ནས་དཔལ་ལྡན་གཤིན་རྗེའི་གཤེད།། 
དམར་པོའི་རྣལ་འབྱོར་པ་བདག་ནི།། 
འཇིག་རྟེན་གསུམ་རྒྱལ་སྲིད་བྱས་ནས།། 
ཕྱིས་ནས་དབང་པོ་ལ་སོགས་པ།། 
བཟློག་པ་བདག་གིས་བྱེད་པ་ཡིན།། 
དེ་བཞིན་སླར་ཡང་ཀི་ལཱ་ཤར།། 
བུད་མེད་རྒྱལ་སྲིད་བྱས་ནས་ནི།། 
རྒྱལ་སྲིད་འབྱོར་གྲུབ་ཆེས་མང་དང་།། 
མཐའ་དག་རྒྱལ་སྲིད་ཁུར་བཟུང་ནས།། 
མི་བདག་འཕྲོག་བྱེད་ཟླ་བ་ལྟར།། 
སངས་རྒྱས་ཀུན་དང་དངོས་གྲུབ་ཀུན།། 
གང་གིས་མྱུར་དུ་འབྱུང་འགྱུར་བ།། 
ད་ལྟར་ལྷ་ཡིས་དེ་མཛོད་ལ།། 
མངའ་བདག་བདག་ལ་མཆོག་སྩོལ་ཅིག།
དེ་བཞིན་ཁོ་ནར་བདེན་དང་བདེན།། 
མཉེན་གཤིན་པས་ནི་ཕྱག་བྱས་ནས།། 
བཟོད་པར་གསོལ་ནས་ཁྱིམ་འགྲོ་བྱ།། 
དེ་བཞིན་སྣ་ཚོགས་གླུ་དང་ནི།། 
རོལ་མོ་ལ་སོགས་པ་རྣམས་ཀྱིས།། 
སྤྲོ་བར་བཅས་པས་སྦྱིན་སྲེག་བྱ།། 
ཉི་མ་སོ་སོར་ཉེར་སྤྱོད་བཅས།། 
མཚན་མོ་བྱེད་ནས་ཚོགས་འཁོར་དང་།། 
ཤེས་རབ་བཅས་ཤིང་ཡོན་དང་བཅས།། 
རིམ་འདིས་ཉི་མ་ཉི་ཤུ་ལྡན།། 
ཟླ་བ་དྲུག་གིས་མཆོད་སྦྱིན་རྫོགས།། 
དེ་བཞིན་མི་བདག་ཡང་དག་འོངས།། 
གླང་པོ་རྟ་ལ་སོགས་པའི་ཡོན།། 
བྱིན་ནས་མཆོག་ནི་སློང་བར་བྱེད།། 
ཡང་ནས་ཡང་དུ་མི་བདག་རྣམས།། 
གང་གང་དེ་ལ་སོགས་པས་སོ།། 
གཞན་དུ་ཕོ་ཉར་རབ་ཏུ་འཇོག།
རྒྱལ་སྲིད་བདག་གིས་བཟུང་བ་ཉིད།། 
གལ་ཏེ་མིན་ན་ཆད་པ་ལ།། 
རབ་ཏུ་བཞག་ནས་སྦྱིན་པར་བྱེད།། 
སྣ་ཚོགས་རིན་ཆེན་ལ་སོགས་པ།། 
མྱུར་འགྲོ་རྣམས་ནི་འབུལ་བར་བྱེད།། 
རང་ཕན་སྐལ་བ་བཟང་པོ་ལ།། 
གལ་ཏེ་འཇོག་པར་བྱེད་འདོད་ན།། 
དེ་ཡིས་རྒྱལ་སྲིད་སྦྱིན་པར་བྱེད།། 
གང་གང་འོང་བར་མི་བྱེད་ན།། 
དེ་ཡི་མིང་གིས་འཁྲུལ་འཁོར་ནི།། 
སེང་ལྡེང་མེ་ལ་གདུང་བར་བྱ།། 
སྐད་ཅིག་དེ་ལ་དེ་རྨོངས་ཏེ།། 
གཞན་གྱི་ཡུལ་དུ་འགྲོ་བར་འགྱུར།། 
གཙོ་བོའི་ཐབ་ཀྱི་ཐལ་བ་གང་།། 
གང་གི་ནད་སོགས་ལ་བྱིན་པ།། 
དེ་དག་ཉེ་བར་ཞི་བར་བྱེད།། 
གལ་ཏེ་གསོ་སྦྱོང་བྱས་པ་ཡིས།། 
འདི་ལྟར་བཞི་འགྱུར་སྦྱིན་སྲེག་གིས།། 
དབང་པོ་ཉིད་ནི་ཐོབ་པར་བྱེད།། 
བཅོམ་ལྡན་འདས་མ་ཀྱ་ཁྱོད་ལ།། 
ངོ་མ་ཆོགས་པས་བཤད་པ་ཡིན།། 
ཅི་ཞིག་རྒྱུད་ཀྱི་མཆོག་འདི་ནི།། 
འཇིག་རྟེན་གསུམ་དུ་རྙེད་པར་དཀའ།། 
ལྷ་མོ་དཔལ་ལྡན་ཀྱེ་རྡོ་རྗེར།། 
ཐར་པ་མཆོག་ནི་བསྟན་པ་སྟེ།། 
དཔལ་ལྡན་བདེ་མཆོག་རྒྱུད་དུ་ཡང་།། 
རྣལ་འབྱོར་མ་ཡི་འཁོར་ལོ་རྒྱས།། 
ལྷ་མོ་དཔལ་ལྡན་འདུས་པ་དང་།། 
རྣལ་འབྱོར་རྒྱུད་དུའང་རྒྱས་པའོ།། 
དགའ་མ་གཤིན་རྗེའི་གཤེད་དམར་པོའི།། 
རྒྱུད་དུ་གངྒཱའི་ཀླུང་གི་ནི།། 
བྱེ་སྙེད་དངོས་གྲུབ་ཆེས་མང་ངོ།། 
ལྷ་མོ་གུས་དང་བཅས་པས་ཉོན།། 
ལྷ་མོ་བདག་ནི་མྱ་ངན་འདས།། 
དབང་པོ་སོགས་ཀྱིས་མི་མཐོང་ངོ།། 
བི་རཱུ་པཱ་ཀྵ་རྣལ་འབྱོར་དབང་།། 
བྲམ་ཟེའི་རིགས་སུ་འབྱུང་བར་འགྱུར།། 
བརྩོན་འགྲུས་ཆེན་པོ་སྟོབས་ཆེན་ལྡན།། 
བདག་གི་ཆོས་ནི་སྟོན་པ་པོ།། 
འགའ་ཞིག་གིས་ནི་སྦས་པའི་རྒྱུད།། 
འདི་ནི་ཐོབ་ནས་ལེགས་སྦེད་ཅིང་།། 
གསང་སྔགས་འབུམ་ཕྲག་གཅིག་ཅིག་བཟླས་ནས།། 
བདག་ནི་སྒྲུབ་པར་བྱེད་པར་འགྱུར།། 
འཛམཱུའི་གླིང་ན་སྣ་ཚོགས་པའི།། 
དངོས་གྲུབ་རབ་ཏུ་སྟེར་བར་བྱེད།། 
ཀྲྀ་ཤུ་བཱི་ཛཾ་མཱས་ཀཾ།། 
འདི་དག་བདུན་གྱི་རྣལ་འབྱོར་པས།། 
ཉེ་བར་དམིགས་པར་བྱེད་པར་འགྱུར།། 
སླར་ཡང་རྩོདཔའི་དུས་སུ་ནི།། 
བཱ་ལའི་རིགས་ལ་ས་སྤྱོད་ཀྱིས།། 
རྙེད་ནས་བྲན་ལ་སོགས་པ་རྣམས།། 
རྣལ་འབྱོར་ཅན་རྣམས་འབྱུང་བར་འགྱུར།། 
ཀ་ལིངྒ་དང་བངྒ་དང་།། 
གོ་ཌ་དང་ནི་མ་ག་དྷ།། 
སུ་ར་ཀ་རྒྱལ་ཨུ་བི་ཀྲྀ།། 
བི་ཛི་ཀ་ལའི་རྒྱལ་པོ་དང་།། 
གོ་ད་ར་མ་ཀ་ལིངྒ།། 
བི་མོ་ཛི་ཞེས་བྱ་སོགས་ཀྱི།། 
རྒྱལ་པོ་དཔལ་ལྡན་གཤིན་རྗེའི་གཤེད།། 
དམར་པོའི་རྣལ་འབྱོར་པ་འབྱུང་འགྱུར།། 
འགའ་ཞིག་གཟི་བརྗིད་ལྡན་པ་དང་།། 
འགའ་ཡང་བརྩོན་འགྲུས་ལྡན་པ་དང་།། 
འགའ་ཡང་ཕ་རོལ་གནོན་པ་ཆེ།། 
འགའ་འདིར་དང་པོར་འཇིག་རྟེན་པ།། 
སླར་ཡང་སྔགས་ལ་མཆོག་གཞོལ་པས།། 
སླར་ཡང་རྒྱལ་སྲིད་དབང་པོ་སོགས།། 
འཁོར་ལོས་སྒྱུར་བར་འགྱུར་བ་ཡིན།། 
གསང་སྔགས་ཆེན་པོ་ལེགས་སྦས་པ།། 
བྱིས་པའི་རྣལ་འབྱོར་ལ་མི་བསྟན།། 
བདེན་པར་སངས་རྒྱས་ཉིད་འདོད་པ།། 
རྒྱུད་ལ་འཇུག་པ་ལ་བསྟན་བྱ།། 
བདག་གིས་བཤད་པའི་རྒྱུད་འདི་ལ།། 
དང་པོར་དབང་བསྐུར་བྱ་བ་སྟེ།། 
ཕྱི་ནས་འདི་ནི་བསྟན་པར་བྱ།། 
རྒྱུད་རྒྱལ་རྒྱུད་ཀྱི་མཆོག་གྱུར་པ།། 
སྔགས་དང་བསམ་གཏན་བརྗོད་ཉུང་བ།། 
བཀླག་པ་ཙམ་གྱིས་འགྲུབ་པར་འགྱུར།། 
གང་སྡིག་ལས་ལ་དགའ་བ་དང་།། 
དད་པ་དམན་པས་འགྲུབ་མི་འགྱུར།། 
གང་ཡང་སྡིག་པ་བྱེད་པ་ཡང་།། 
བསླབ་པ་འཛིན་པར་བྱེད་ན་ནི།། 
འབད་མེད་དངོས་གྲུབ་ཉིད་འགྲུབ་པར།། 
འགྱུར་བར་འདི་ནི་ཐེ་ཚོམ་མེད།། 
དགེ་བ་བཅུ་ལས་བརྩམས་ནས་ནི།། 
ཕྱི་ནས་ཆོས་ནི་རབ་གསལ་བྱ།། 
དེ་བཞིན་དེ་ཡི་བྱ་བ་ནི།། 
ཇི་ལྟ་བ་བཞིན་འགྱུར་བ་ཡིན།། 
ཞེས་པ་རྒྱལ་སྲིད་ཀྱི་བསླབ་པའི་ལེའུ་སྟེ་བརྒྱད་པའོ།།།། 
བཅོམ་ལྡན་འདས་ཀྱེ་རྒྱལ་པོ་རུ།། 
གྱུར་པ་ཆོས་ལྡན་ལེགས་འགྱུར་ན།། 
ཆོས་དེ་ཡང་ནི་བདག་ལ་གསུངས།། 
སྔགས་ཀྱི་དེ་ཉིད་མི་ཤེས་དང་།། 
འདིར་མི་བསམ་གཏན་མེད་ཉིད་ཀྱི།
སེམས་ཅན་ཐམས་ཅད་བསྒྲལ་དོན་དུ།། 
སྔགས་ཀྱི་དེ་ཉིད་རབ་གསལ་བྱས།། 
བསམ་གཏན་མེད་པར་འགྲུབ་མི་འགྱུར།། 
བསམ་གཏན་མེད་ན་དེ་ཉིད་ལས།། 
རྣམ་པ་གཞན་དུ་རྒྱུར་འགྱུར་བ།། 
བྱིས་པ་རྣམས་ནི་སྐྱོ་བར་བྱེད།། 
དང་པོ་ལྷ་ཡི་གཟུགས་ཀྱིས་ནི།། 
ལུས་ནི་རྣམ་པར་དག་པར་བྱ།། 
གཉིས་པར་གསང་སྔགས་བཟླས་པ་སྟེ།། 
ཨཱ་ལི་ཀཱ་ལི་བཟླས་པ་དང་།། 
སྐུ་གསུང་ཐུགས་ཀྱི་དབྱེ་བ་ཡིས།། 
བློ་ལྡན་ཡི་གེ་གསུམ་བཟླས་བྱ།། 
དེ་བཞིན་བློ་ལྡན་ཁྲི་ཕྲག་གཉིས།། 
བརྒྱ་ཕྲག་བཅུ་དྲུག་བཟླས་པར་བྱ།། 
ཉིན་དང་མཚན་མོའི་གྲངས་ཀྱིས་ནི།། 
གསང་སྔགས་བཟླས་པ་བྱེད་པ་ཡིན།། 
དེ་ནས་དེ་ལ་སྣ་ཡི་རྩེ།། 
ཁོ་ནར་ས་བོན་མཚན་མའི་རིམ།། 
ཡུངས་ཀར་དུ་ཡང་བསམ་པར་བྱ།། 
རྡོ་རྗེ་སྐྱིལ་ཀྲུངསྦྱོར་བ་ལས།། 
སེམས་ནི་བརྟན་པར་བྱས་ཉིད་ཀྱིས།། 
རང་བྱིན་རློབ་པར་ཡང་འགྱུར་རོ།། 
ཇི་ལྟར་སྒྱུ་མ་ཇི་ལྟར་རྨི།། 
དེ་བཞིན་སླར་ཡང་ཆུའི་ཟླ་བ།། 
ཇི་ལྟར་བླ་མའི་མན་ངག་ལས།། 
འདི་ལྟ་བུ་ཡི་རང་བཞིན་བསྒོམ།། 
ཆུ་ལ་ཆུ་ནི་འཕྲད་པ་བཞིན།། 
ཆུ་དང་ཆུ་འདུས་གཅིག་པ་བཞིན།། 
སྒྱུ་མ་སྟོང་པ་གཅིག་སྦྱོར་བས།། 
གཉིས་པོ་འདི་དག་སྦྱོར་བ་ཡིས།། 
ཟུང་དུ་འཇུག་པ་རབ་སྒྲུབ་བྱེད།། 
རྣལ་འབྱོར་ཅུང་ཟད་བསམ་མི་བྱ།། 
བཏང་སྙོམས་མཆོག་ཏུ་འགྱུར་བ་ཡིན།། 
ཅུང་ཟད་བསམ་པ་མེད་ཉིད་ལས།། 
རང་གི་དེ་ཉིད་གསལ་བར་འགྱུར།། 
བསམ་བྱ་མེད་ཅིང་བསམ་མེད་གང་།། 
དེ་ཡང་གང་དུ་ཡོད་མ་ཡིན།། 
དེ་འདིར་བསམ་མི་ཁྱབ་པར་བརྗོད།། 
སྲིད་པའི་ཤིང་གི་སྟ་རི་སྟེ།། 
ལ་ལར་རྒོད་དང་བརྗོད་དང་གནས།། 
ལ་ལར་རབ་ཏུ་འཇུག་པར་བྱ།། 
སྒོམ་པར་མི་ནུས་པའི་སེམས་ནི།། 
ཇི་ལྟའི་དབྱེ་བ་ཤེས་མ་ཡིན།། 
སྣ་ཚོགས་དངོས་གྲུབ་སྒྲུབ་བྱེད་པ།། 
དེ་བཞིན་རྣལ་འབྱོར་རིམ་པས་འགྱུར།། 
རང་བློ་གཡོ་བས་འཇིག་རྟེན་པ།། 
འདོད་པས་མཐོ་རིས་རབ་ཏུ་སྐྱེ།། 
བཙུན་མོ་ཐམས་ཅད་དགའ་བར་བྱེད།། 
སྲུང་བ་སོགས་ཀྱི་ཉི་མ་མཆོག།
ལ་ལར་རྒྱན་མང་ཟླ་བ་ཡིས།། 
ལུས་བྱུགས་ཁ་ཅིག་འདམ་གྱིས་བྱུགས།། 
ལ་ལར་རྒྱན་མང་ཅི་སྒྲུབ་ཅེས།། 
འདི་ལས་གནས་པ་རབ་དགའ་དང་།། 
ཐེ་ཚོམ་བྱེད་རྣམས་སྡུག་བསྔལ་དང་།། 
བདེ་བས་གནོད་པ་མེད་པ་ཡིན།། 
དེ་རྣམས་འདོད་ན་རྣལ་འབྱོར་པས།། 
རྣམ་དཔྱོད་མེད་པར་དེ་བྱའོ།། 
འདོད་པ་ལྔ་ལ་ལོངས་སྤྱོད་ཅིང་།། 
འདོད་པའི་ཡོན་ཏན་ལྔ་རྣམས་ལྡན།། 
རྟག་ཏུ་རྩེ་བར་བྱ་བ་སྟེ།། 
འཁོར་བར་འགྲོལ་ཞིང་གྲོལ་བའོ།། 
དངོས་དང་དངོས་མེད་རྣམ་པར་གྲོལ།། 
ངོ་ཚའི་བྱ་བ་རྣམ་པར་སྤངས།། 
བློ་གྲོས་སྦྱོར་བ་ལས་འདས་པ།། 
ལས་རྣམས་ཐམས་ཅད་རིག་པའི་མཆོག།
ཅེས་པ་དེ་ཁོ་ན་ཉིད་ཀྱི་ལེའུ་སྟེ་དགུ་པའོ།།།། 
ཀྱེ་བཅོམ་ལྡན་འདས།
མངོན་པར་དབང་བསྐུར་ཇི་ལྟ་ཞིག།
མངའ་བདག་བདག་ལ་དེ་གསུངས་ཤིག།
དགའ་མ་དབང་བསྐུར་རྣམ་པ་བཞི།། 
སེམས་ཅན་སྒྲོལ་བྱེད་དེ་ཉོན་ཅིག།
གཏོར་བས་དྲི་མ་མེད་བྱེད་ཕྱིར།། 
རྡོ་རྗེ་སྐྱིལ་མོ་ཀྲུང་འཆིང་བྱེད།། 
དེ་ནི་ཡང་དག་འདོད་པ་ཡིན།། 
འཛག་མེད་ལ་སོགས་བདེ་བས་གང་།། 
འདི་དག་ཇི་སྲིད་དྲི་མེད་གྱུར།། 
བྱང་ཆུབ་སེམས་ནི་སྤོང་བྱེད་པ།། 
ཇི་སྲིད་རྣལ་འབྱོར་པས་མི་བྱ།། 
སྐྱེ་གནས་ཕྱིན་པ་རྣམ་པར་གཅོད།། 
ཇི་སྲིད་ཀུན་ཏུ་དགའ་བའི་མཆོག།
བདེ་བའི་གཟུགས་ནི་དེ་ཉིད་ཀྱིས།། 
ཡང་དག་ལྡན་པའི་སངས་རྒྱས་གཟུགས།། 
ཇི་སྲིད་ཁུ་བ་བརྟན་གྱུར་པར།། 
བདག་ཉིད་རྟག་ཏུ་བསྒོམ་པར་བྱ།། 
དེ་ནི་འཇིག་རྟེན་བདེན་པར་གྲག།
དམ་པའི་དོན་ནི་དེ་མ་ཡིན།། 
ཅི་ཕྱིར་བཞི་པ་སླར་སྦྱིན་ཕྱིར།། 
འདིར་ནི་ཤེས་རབ་ཡེ་ཤེས་གང་།། 
དེ་ཉིད་དབང་བསྐུར་བཞི་བ་རུ།། 
བྱིས་པའི་སྐྱེ་བོ་སྨ་བར་འགྱུར།། 
དེ་ནི་སླར་ཡང་དེ་བཞིན་ཞེས།། 
བཞི་པ་དེ་ཉིད་གསུམ་པ་རུ།། 
དེ་བཞིན་བྱས་པར་མི་འགྱུར་ཏེ།། 
དང་པོའི་ཡན་ལག་ལས་སླར་ཡང་།། 
སྨོས་པ་སྐྱོན་འགྱུར་དེ་བཞིན་དུ།། 
བྱིས་པ་རྣམས་ཀྱི་རྒྱུ་གསུམ་པ།། 
གང་ཡིན་འབྲས་བུ་བཞི་པ་སྟེ།། 
རྒྱུ་འབྲས་དབྱེ་བ་མེད་པའི་ཕྱིར།། 
བཞི་པའང་གསུམ་པར་གྲུབ་པོ་ཞེས།། 
སྔར་བརྗོད་དོན་དམ་བདེན་པ་ཉིད།། 
གང་ལས་ཕྱག་རྒྱ་གསུམ་གྱིས་ནི།། 
འབྲས་བུ་གསུམ་ནི་སྒྲུབ་པའི་ཕྱིར།། 
གསང་སྔགས་ཚུལ་འདིར་སྦྱིན་སྲེག་འབྲས།། 
ཕྱག་རྒྱ་གཉིས་དང་བྲལ་བ་རྨད།། 
ཕྱག་རྒྱ་གཉིས་ཀྱི་འབྲས་སྒྲུབ་ལ།། 
ལས་རྒྱ་ཡེ་ཤེས་ཕྱག་རྒྱ་ནི།། 
རྒྱུ་རུ་མི་འགྱུར་རོ་ཞེས་པ།། 
ལས་རྒྱ་ཡེ་ཤེས་ཕྱག་རྒྱ་ནི།། 
སྒོམ་པ་ཡོངས་སུ་སྤངས་པ་ལས།། 
ཕྱག་རྒྱ་ཆེན་པོ་ངེས་པར་སྒོམ།། 
འདི་ནི་དབང་པོ་གཉིས་སྦྱོར་བདེ།། 
འདོད་པ་ཀུན་སྤྱོད་བདེ་བ་ཞེས།། 
འཛག་དང་མི་འཛག་མཚན་ཉིད།། 
ངོ་བོའི་ཀུན་སྤྱོད་བདེར་མི་འགྱུར།། 
གསུམ་པ་རྒྱུ་ཡིས་བསྐྱེད་པ་ཡི།། 
རིགས་ཀྱི་འཛག་པ་གསུམ་པའི་འབྲས།། 
དོན་དམ་བཞི་པར་མི་འགྱུར་རོ།། 
ཞེས་པས་ཁོང་དུ་ཆུད་པར་བྱའོ།། 
དབང་བསྐུར་བའི་ཆོ་གའི་ལེའུ་སྟེ་བཅུ་པའོ།།།། 
བཅོམ་ལྡན་འདས་བྲིས་སྐུའི་ཆོ་ག་གསུང་དུ་གསོལ།། 
བཅོམ་ལྡན་འདས་ཀྱིས་བཀའ་སྩལ་པ།
དམར་ཞིང་དཀར་བའི་བུད་མེད་དེ་ལ་འབད་པས་མཆེད་པ་བྱའོ།། 
སྐར་མ་རྒྱལ་ལ་བརྩམ་པར་བྱ་སྟེ།
དེ་ཡང་མངོན་པར་དབང་བསྐུར་བར་བྱའོ།། 
དེ་ལ་དོག་པ་དམར་ཞིང་དཀར་བ་ཐག་པས་འབད་པས་འཐག་པའི་རྒྱུ་དང་སྤུན་དེ་ལ་སྦྱིན་པར་བྱའོ།། 
ཉི་མ་སོ་སོར་དམ་ཚིག་བསྟེན་པས་ཤེས་རབ་དང་བཅས་པས་བཏགས་ནས།
རས་དེ་དམར་ཞིང་དཀར་བའི་བུད་མེད་རྡུལ་དང་ལྡན་པའི་དུས་སུ་མ་ལ་ཆར་སྦྱིན་པར་བྱའོ།། 
ཉི་མ་གསུམ་གྱི་ཕྱི་ནས་རི་མོ་མཁན་དམ་ཚིག་དང་ལྡན་པ་མངོན་པར་བོས་ཏེ།
དཔའ་བོའི་ཚོང་གི་གང་སྨྲ་བར་བྱེད་པ་དེ།
དེ་ལ་སྦྱིན་པར་བྱའོ།། 
སྦྲང་རྩི་ཆེན་པོས་སྣག་ཚ་བྱས་ནས་མིའི་རུས་པའི་སྨྱུ་གུས་བྲི་བར་བྱའོ།། 
ཇི་སྲིད་འདྲི་བར་བྱེད་པ་དེ་སྲིད་དུ་མྱོས་བྱེད་ཅུང་ཟད་འཐུངས་ནས་ཉི་མ་སོ་སོར་ཐུན་མཚམས་བཞིར་གཏོར་མ་དང་།
གསང་སྔགས་བརྒྱ་ཕྲག་གཅིག་ཏུ་བཟླས་པར་བྱའོ།། 
རིགས་རྣམས་དམ་ཚིག་གིས་གཅིག་ཏུ་གདོན་མི་ཟ་བར་བྱའོ།། 
དཔའ་བོའི་རིམ་པས་ཤིན་ཏུ་གསང་ལ་རབ་ཏུ་གནས་པ་ཡང་ངོ་ཞེས་སོ།། 
དེའང་གཤིན་རྗེའི་གཤེད་ཀྱི་རྣལ་འབྱོར་པ་དམ་ཚིག་དང་ལྡན་པས་གྲོ་ག་ལ་གླེགས་བམ་སོར་བཅུ་གཉིས་པ་བྱའོ་ཞེས་སོ།། 
ཞེས་པ་བྲིས་སྐུ་དང་གླེགས་བམ་གྱི་ཆོ་གའི་ལེའུ་སྟེ་བཅུ་གཅིག་པའོ།།།། 
མངའ་བདག་རླུངསྦྱོར་བདག་ལ་གསུངས།། 
བཅོམ་ལྡན་འདས་ཀྱིས་བཀའ་སྩལ་པ།། 
སྙིང་གར་སྲོག་དང་ཐུར་སེལ་བཤད།། 
ལྟེ་བའི་ཕྱོགས་སུ་མཉམ་གནས་སོ།། 
མགྲིན་པའི་ཕྱོགས་ན་གྱེན་རྒྱུ་སྟེ།། 
ལུས་ཀུན་སོན་པ་ཁྱབ་བྱེད་དོ།། 
འདི་རྣམས་དབུས་སུ་གཙོ་བོ་གང་།། 
སྲོག་རླུང་སྙིང་གར་གནས་པའོ།། 
དབུགས་དབྱུང་དབུགས་རྔུབ་དབྱེ་བ་ཡིས།། 
འཚོ་བ་འཕོ་བ་བཅུ་དྲུག་གོ།
སྦྱོར་བས་སོ་སོ་རེ་རེ་ལ།། 
དཀྱིལ་འཁོར་བཞི་སྟེ་རེ་རེ་ལ།། 
དབྱུ་གུ་རེ་རེ་འབབ་པ་ཡིས།། 
ཉི་ཁྲི་བརྒྱ་ཕྲག་བཅུ་དྲུག་གོ།
གཡས་ནས་རེག་ཅིང་འབབ་པ་ཡིས།། 
མི་ཡི་དཀྱིལ་འཁོར་བརྗོད་བྱ་སྟེ།། 
གཡོན་དང་གཡས་ལ་རེག་པ་ལས།། 
དབང་ཆེན་གྱི་ནི་འཁོར་ལོར་འགྱུར།། 
བརྟན་ཐོབ་དལ་བའི་དཀྱིལ་འཁོར་འགྱུར།། 
རྐྱང་མ་དང་ནི་རོ་མ་དག།
གཡོན་དང་གཡས་སུ་གནས་པའོ།། 
ཀུན་འདར་མ་ནི་དབུས་ཕྱོགས་སུ།། 
ལྷན་ཅིག་སྐྱེས་པ་རྗེས་སུ་བྱེད།། 
འཇུག་པར་འགྱུར་དང་འབྱིན་པ་དང་།། 
གནས་པ་གཡོ་མེད་ངོ་བོ་ལ།། 
རྣམ་འཇོམས་ཞེས་པ་སྲད་བུའི་རླུང་།། 
ཇི་སྲིད་འཚོ་བར་འཇུག་པར་འགྱུར།། 
འཇུག་པ་བུམ་པ་ཅན་ཞེས་བྱ།། 
དེ་ཡི་འཛིན་ལས་གང་བ་ཅན།། 
དབྱུང་བ་རེ་ཙ་ཀར་ཤེས་བྱ།། 
གཡོ་མེད་བུམ་པ་ཅན་དུ་འགྱུར།། 
རླུང་ནི་རབ་ཏུ་འཇུག་པའི་ཚོགས།། 
སྟོང་ཕྲག་བརྒྱ་ལ་སོགས་པའི་གྲངས།། 
སངས་རྒྱས་མགོན་པོའི་གསུང་ཇི་བཞིན།། 
སྐད་ཅིག་དེ་ལས་འགྲུབ་པར་འགྱུར།། 
རླུང་ཚོགས་གཅིག་གྱུར་གང་ཡིན་ནི།། 
ཤེས་རབ་ལ་ནི་དམ་འཁྱུད་པས།། 
ཟླ་ཕྱེད་ཙམ་གྱིས་འགྲུབ་པར་འགྱུར།། 
རང་གི་ལྷག་པའི་ལྷ་སྦྱོར་བས།། 
སངས་རྒྱས་ཡེ་ཤེས་ཡང་དག་ལྡན།། 
མངོན་ཤེས་ལྔ་ནི་ཤེས་པར་འགྱུར།། 
རང་གི་ལྷག་པའི་ལྷ་སྦྱོར་བས།། 
རང་གི་བུད་མེད་དམ་དུ་འཁྱུད།། 
སྙིང་ག་ཡིས་ནི་སྙིང་ག་རུ།། 
གསང་བར་གསང་བས་ཡང་དག་སྦྱོར།། 
ཁ་ཡིས་ཀྱང་ནི་ཁར་བྱས་ནས།། 
བྱེད་པ་མེད་པ་ལྷུར་ལེན་པས།། 
སྙིང་གར་གནས་པའི་ས་བོན་བཞི།། 
ཀུན་ཏུ་གང་བར་བསྒོམ་པར་བྱ།། 
དེར་ནི་བརྟན་གང་དེ་ཉིད་ཀྱིས།། 
མིས་ནི་ཐམས་ཅད་ཤེས་པར་འགྱུར།། 
ཀུན་ཏུ་དགོངས་པ་ཙམ་གྱིས་ནི།། 
བྱུང་དང་འབྱུང་འགྱུར་ད་ལྟ་བ།། 
ཕ་རོལ་སེམས་ཀྱང་ཤེས་པར་བྱེད།། 
བདེན་པ་བདེན་པར་སྨྲ་བར་བྱེད།། 
དེ་བཞིན་སྦྱོར་བ་དེ་ཉིད་ཀྱིས།། 
རྣ་བ་ལ་ནི་རྣམ་བསྒོམ་བྱ།། 
དྲུང་ན་གནས་པའི་སྒྲ་ཇི་བཞིན།། 
ཕྱོགས་གནས་ཐམས་ཅད་ཉན་པར་བྱེད།། 
དེ་བཞིན་མིག་ལ་རབ་བསྒོམས་ནས།། 
འཇིག་རྟེན་གསུམ་ཡང་ངེས་ལྟ་བྱེད།། 
སྣ་ལ་དེ་བཞིན་བསམས་ནས་ནི།། 
དྲི་རྣམས་ཐམས་ཅད་ཤེས་པར་བྱེད།། 
ལྕེ་ལ་དེ་བཞིན་བསམས་ནས་ནི།། 
ཐག་རིངས་མྱང་བྱ་རབ་རྟོགས་བྱེད།། 
རང་གི་རྟགས་རྩེར་དེ་བཞིན་བསམ།། 
རེག་བྱ་ཐམས་ཅད་ཤེས་པར་བྱེད།། 
དེ་བཞིན་མགོ་བོའི་དབུས་བསམས་ནས།། 
ནུས་པ་ཐམས་ཅད་རབ་འཕེལ་བྱེད།། 
གང་དང་གང་དུ་རླུང་གནས་པ།། 
རོ་མཉམ་གྱུར་པར་བྱས་པས་ནི།། 
དེ་དང་དེ་ཉིད་ལ་འགགས་པ།། 
དེ་ཉིད་སོ་སོར་རྟོགས་པར་བྱེད།། 
ཞི་དང་རྒྱས་པ་ཅན་དང་དབང་།། 
དེ་བཞིན་འགུགས་དང་གསོད་པ་དང་།། 
སྐྲོད་པར་བྱེད་དང་ཐམས་ཅད་ཉིད།། 
སྒོམ་པ་ཁོ་ནས་རབ་སྒྲུབ་བྱེད།། 
བུམ་པ་ཅན་སོགས་རབ་སྦྱོར་བས།། 
ལྟ་སྟངས་བཞི་ནི་ངེས་སྦྱོར་བྱ།། 
གཡོན་དུའང་ལྟ་བའི་ལྟ་སྟངས་ནི།། 
བུམ་པ་ཅན་གྱིས་དབང་དུ་བྱེད།། 
གཡས་ནས་དགུག་པར་ཤེས་བྱ་སྟེ།། 
གང་བ་ཅན་གྱིས་ངེས་པར་སྦྱོར།། 
དཔྲལ་བར་གནས་པའི་ལྟ་སྟངས་གང་།། 
རེ་ཙ་ཀ་ཡིས་གསོད་པར་བྱེད།། 
སྣ་རྩེར་གནས་པའི་ལྟ་སྟངས་ནི།། 
བུམ་པ་ཅན་གྱིས་རེངས་པར་བྱེད།། 
གཡོ་བའི་མེ་ཏོག་བུམ་པ་ཅན།། 
སྣུ་ཧཱིའི་ཤིང་ལའང་རེ་ཙ་ཀས།། 
མཉམ་པར་ཟོས་ལ་རེ་ཙ་ཀས།། 
གཡོ་བཅས་རྩ་ལ་བུམ་པ་ཅན།། 
སྔོན་དུ་ལྟ་སྟངས་ངེས་སྦྱོར་བ།། 
ཟླ་བ་དྲུག་ཏུ་བསམ་པར་བྱ།། 
ཀུན་གྱི་ནུས་པ་ལྡན་པ་ནི།། 
སེམས་འགོག་པ་ལས་འགྲུབ་པར་བྱེད།། 
སེམས་འགོག་པ་ལས་རླུང་འགོག་སྟེ།། 
འགོག་ལས་སེམས་ཀྱང་འགོག་པར་འགྱུར།
ལྟ་བས་བཅས་མཐོང་ལ་ཞེས་འབྱུང་།
ཕན་ཚུན་སེམས་པར་བྱེད་པའོ།། 
ཤེས་རབ་ཐབས་ཀྱི་རྡོ་རྗེ་དང་།། 
པདྨ་གཅིག་ཏུ་འཕྲད་པའི་ཚ།། 
འགོག་པའི་བདེ་བ་ལོངས་སྤྱད་པས།། 
ཐམས་ཅད་ཡང་དག་གྲུབ་པར་འདོད།། 
ཚངས་པ་ཁྱབ་འཇུག་ལ་སོགས་ལྷ།། 
སྔགས་པ་དེ་ཡི་གྲོགས་བྱེད་དེ།། 
འཇིག་རྟེན་པ་ཀུན་སླར་ཡང་ཅི།། 
དེ་རྣམས་ཅི་བགྱིར་འགྱུར་བ་ཡིན།། 
རྣལ་འབྱོར་རྣལ་འབྱོར་མ་རྒྱུད་དུ།། 
ཐམས་ཅད་མཁྱེན་པས་གསུངས་པ་ཡང་།། 
རྩོད་ལྡན་དུས་སུ་རབ་ཏུ་སྤྱོད།། 
དངོས་གྲུབ་མེད་པར་མི་བལྟ་སྟེ།། 
རྫོགས་ལྡན་གསུམ་ལྡན་གཉིས་ལྡན་ལའང་།། 
དངོས་གྲུབ་རབ་ཏུ་བྱུང་བ་རྣམས།། 
སླར་ཡང་རྩོདཔའི་དུས་སུ་དེ།། 
ལྷ་མོ་མཆོག་གྲུབ་བལྟ་བར་བྱ།། 
སྦས་པ་ཀུན་མཁྱེན་སྤྱོད་ཡུལ་བ།། 
དེ་དོན་ཁྱོད་ལ་ང་ཡིས་བཤད།། 
གཤིན་རྗེའི་གཤེད་དཔལ་མི་ཤེས་གང་།། 
དེ་ཡི་ངལ་བ་འབྲས་བུ་མེད།། 
ཅེས་སོ།། 
གཤིན་རྗེའི་གཤེད་དམར་པོའི་རྒྱུད་དུ་རླུང་གི་དེ་ཉིད་ཅེས་བྱ་བའི་ལེའུ་སྟེ་བཅུ་གཉིས་པའོ།།།། 
བཅོམ་ལྡན་གཤིན་རྗེའི་གཤེད་ཀྱི་མིང་།། 
དམར་པོ་བརྗོད་པའི་མིང་ཅན་ལ།། 
ཡ་ཡིག་གིས་ནི་ཅི་ཞིག་བརྗོད།། 
དེ་བཞིན་མ་ཡིག་གིས་ཀྱང་ཅི།། 
སླར་ཡང་དེ་ཡི་ཨ་ཡིག་གིས།། 
རི་ཡིག་གིས་ཅི་བརྗོད་པར་བྱ།། 
རཀྟ་ཉིད་ནི་ཅི་ཡི་མིང་།། 
མངའ་བདག་བདེན་པས་གསུང་དུ་གསོལ།། 
ལེགས་སོ་ལེགས་སོ་གང་དྲིས་པ།། 
དེ་ནི་བཤད་ཀྱིས་ཉོན་ཅིག་དང་།། 
ཡ་ཡིག་གིས་ནི་རླུང་ཡང་སྟེ།། 
གཤིན་རྗེའི་གཤེད་དམར་པོར་བརྗོད་བྱ།། 
དེ་ནས་ཡ་ཡིག་མཆོག་ཏུ་དགའ།། 
མ་ཡིག་གཉིས་པར་བརྗོད་པར་བྱ།། 
ཨཱ་རི་དགའ་བ་གསུམ་པའོ།། 
རཀྟ་བཞི་པའི་མིང་ཅན་ནོ།། 
ཡང་ན་རླུང་དང་ལྡན་པ་ལ།། 
དེ་ཡི་ཐབས་ནི་ཨ་ཡིག་སྟེ།། 
ཨི་ཡིག་རེག་པའི་དབང་པོའོ།། 
རཀྟ་གཉིས་མེད་སྦྱོར་བའོ།། 
ཡང་ན་རཀྟ་འདོད་ཆགས་རྒྱལ།། 
རླུང་གིས་མདའ་བསྐུལ་དེར་སོན་སེམས།། 
ཨཱ་རི་སྟོང་ཉིད་སྙིང་རྗེ་གཅིག།
རཀྟ་ཡ་མཱ་རི་ཞེས་བརྗོད།། 
དགའ་བ་བཞི་ཡི་མིང་ལྔ་པོ།། 
སྐད་ཅིག་བཞི་རུ་ཤེས་པར་བྱ།། 
དེ་ནས་གཏི་མུག་ལ་སོགས་པའི།། 
དོན་ནི་མངའ་བདག་ཁྱོད་གསུངས་ཤིག།
གཏི་མུག་གཤིན་རྗེ་མཐར་བྱེད་ནི།། 
རྣམ་སྣང་མཛད་དོ་ཕྲ་མ་ཡི།། 
གཤིན་རྗེ་མཐར་བྱེད་རིན་ཆེན་འབྱུང་།། 
འདོད་ཆགས་གཤིན་རྗེ་མཐར་བྱེད་ནི།། 
སྣང་མཐའ་ཕྲག་དོག་གཤིན་མཐར་བྱེད།། 
དོན་གྲུབ་དབུས་སུ་མི་བསྐྱོད་པ།། 
གཤིན་རྗེ་མཐར་བྱེད་དམར་པོའོ།། 
ཙརྩི་ཀཱ་སོགས་ངོ་བོ་ཅི།། 
ས་ཁམས་སྤྱན་མ་ཙརྩི་ཀཱ།། 
ཆུ་ཁམས་མཱ་མ་ཀཱི་ཕག་མོ།། 
མེ་ཁམས་དཀར་མོ་དབྱངས་ཅན་མ།། 
རླུང་ཁམས་སྒྲོལ་མ་གཽ་རཱིའོ།། 
མཁའ་ཁམས་རྡོ་རྗེ་རོ་ལངས་མ།། 
བཅོམ་ལྡན་འདས་ལ་འཁྱུད་པའོ།། 
འདོད་ཆགས་ཆེན་པོའི་རྗེས་ཆགས་ལས།། 
བདེ་བ་ཆེན་པོའི་རོ་ཡིས་ནི།། 
གཉིས་མེད་ངོ་བོ་དཔའ་བོ་སྟེ།། 
བཅུ་དྲུག་ཆ་རྫོགས་ཟླ་བ་བཞིན།། 
ཞེས་པ།
གཤིན་རྗེའི་གཤེད་དམར་པོའི་རྒྱུད་དུ་མིང་མདོར་བསྟན་པའི་ལེའུ་སྟེ་བཅུ་གསུམ་པའོ།།།། 
རོ་ལངས་མས་ནི་དམ་འཁྱུད་ནས།། 
ཚེམས་ཀྱིས་མ་མཆུ་བཙིར་བྱས་ནས།། 
སེམས་ཅན་དོན་ཕྱིར་གཏོར་མ་ཆེ།། 
ལྷ་མོ་དེ་ཡིས་དེ་ལ་ཞུས།། 
བཅོམ་ལྡན་འདས་ཀྱིས་བཀའ་སྩལ་པ།
དཔལ་གཤིན་རྗེའི་གཤེད་དམར་པོའི་ང་རྒྱལ་བྱས་ནས།
སྟེང་དུ་བླ་རེ་དང་།
རྔ་ཡབ་དཀར་པོ་དང་།
ཕྱི་རོལ་ཏུ་གར་དང་།
གླུས་ཉེ་བར་མཛེས་པར་བྱས་པ།
རྒྱན་ཐམས་ཅད་ཀྱིས་བརྒྱན་པ།
གཡོན་པ་དང་ཅིག་ཤོས་དྲིལ་བུ་དང་རྡོ་རྗེའི་སྒྲ་དབྱངས་ཀྱིས་ཡོངས་སུ་གང་ལ་འབར་ཞིང་གསལ་ལ་རྒྱས་པའི་སྣོད་ཀྱི་གཏོར་མ་དོར་བར་བྱ་སྟེ་སྣོད་གཉིས་གཞག་པར་བྱའོ།། 
སྣོད་གཅིག་ཏུ་གོ་ཀུ་ད་ཧ་ན་དང་།
བི་ར་ཤུ་མཱ་མུ་བདུད་རྩི་ལྔ་དང་བཅས་པའི་ཤ་དང་།
ཞོ་དང་།
ཉ་ཤས་ཡང་དག་པར་གང་བར་བྱའོ།། 
གཞན་དུ་ཁྱིམ་ལ་སོགས་པའི་ལྷ་རྣམས་གཞག་པར་བྱས་ནས།
ཨོཾ་ཧྲཱིཿ་ཥྚྲཱིཿ་བི་ཀྲྀ་ཏཱ་ནན་ཧཱུྃ་སརྦ་བིགྷཱ་ག་ཎཱཾ་ས་པ་རི་ཝཱ་རཱ་ན་ཨཱ་ཀཪྵ་ཡ་ཛཿ།
ཞེས་པའི་སྔགས་འདིས་ཤར་ཕྱོགས་ཀྱི་ཆ་པ་རྣམས་ལ་བཀའ་བསྒོ་བ་དང་།
རང་ཉིད་སོང་ནས་བགེགས་ཀྱི་ཚོགས་རྣམས་ཀྱི་མགྲིན་པར་ཞགས་པས་བཅིངས་ནས།
སྙིང་གར་ལྕགས་ཀྱུས་ཕུག་སྟེ་འགུགས་བཞིན་པར་བསམ་པར་བྱའོ།། 
དབང་པོ་དཀར་པོ་སྤྱན་སྟོང་པ་ཕྱག་ན་རྡོ་རྗེ་འཛིན་པས་སྲུང་དཀར་པོ་ལ་ཞོན་པའོ།། 
ལྷོ་རུ་གཤིན་རྗེ་ནག་པོ་ལག་ན་དབྱུག་པ་ཅན་མ་ཧེ་ལ་ཞོན་པའོ།། 
ནུབ་ཏུ་ཆུ་ལྷ་དཀར་པོ་ཆུ་སྲིན་མ་ཀ་ར་ལ་ཞོན་པ་ལག་ན་ཀུ་མུ་ད་ཅན་ནོ།།
བྱང་གི་འདབ་མར་གནོད་སྦྱིན་སེར་པོ་མི་ལ་ཞོན་པ་ལག་ན་དཔལ་འབྲས་ཐོགས་པའོ།། 
འདི་རྣམས་ཐམས་ཅད་རྒྱན་ཐམས་ཅད་ཀྱིས་བརྒྱན་པ་རིན་པོ་ཆེའི་ཅོད་པན་ཅན།
གཤིན་རྗེ་ནི་ཉི་མའི་གདན་དང་ཉི་མའི་འོད་ཅན་ནོ།།
ལྷག་མ་རྣམས་ཟླ་བའི་གདན་དང་ཟླ་བའི་འོད་ཅན་ནོ།།
དབང་ལྡན་གྱི་འདབ་མར་འབྱུང་པོའི་བདག་པོ་དཀར་པོ་མིག་གསུམ་པ་རལ་པའི་ཅོད་པན་ཅན་ཁྱུ་མཆོག་ལ་ཞོན་པ།
ལག་ན་མདུང་ཐོགས་པ་སྟག་གི་པགས་པའི་གོས་འཛིན་པ་ལུས་ཐལ་བས་བྱུགས་པ།
རུས་པའི་རྒྱན་ཐམས་ཅད་ཀྱིས་བརྒྱན་པ།
ཟླ་བའི་གདན་དང་ཟླ་བའི་འོད་དོ།། 
མེའི་འདབ་མ་ལ་མེ་ལྷ་སེར་པོ་བོང་ཐུང་ཞིང་གསུས་པ་འཕྱང་བར་ལ་ཞོན་པ་བགྲང་ཕྲེང་དང་རིལ་པ་སྤྱི་བླུགས་འཛིན་པ།
རལ་པའི་ཅོད་པན་ཅན་ཉི་མའི་གདན་དང་ཉི་མའི་འོད་དཔའ་བོའི་གོས་སོ།། 
བདེན་བྲལ་གྱི་འདབ་མ་ལ་སྲིན་པོ་སྐྲ་གྲོལ་བ་ཅན།
ལག་ན་ཐོད་པའི་ཕྲེང་བ་འཛིན་པ།
ཁྲོས་པ་སྨིན་མ་ཁྲོ་གཉེར་དང་བཅས་པ་ནག་པོ་རོའི་སྟེང་ན་ཉི་མའི་གདན་དང་ཉི་མའི་འོད་མངའ་བའོ།། 
རླུང་ཕྱོགས་ཀྱི་འདབ་མ་ལ་རླུང་ལྷ་ལྗང་ཞིང་དམར་བ་ལག་ན་བ་དན་ཐོགས་པ།
རིན་པོ་ཆེའི་ཅོད་པན་ཅན།
རི་དྭགས་ལ་ཞོན་པ།
ཟླ་བའི་གདན་དང་ཟླ་བའི་འོད་ཅན།
རྒྱན་ཐམས་ཅད་འཛིན་པའོ།། 
ལྟེ་བ་ལ་སའི་ལྷ་མོ་སེར་མོ་ལྷའི་གོས་དང་རྒྱན་ཐམས་ཅད་ཀྱིས་བརྒྱན་པ།
ཟླ་བའི་གདན་དང་ཟླ་བའི་འོད་ཅན།
ཡི་དྭགས་དང་སའི་ལྷས་ཀུན་ནས་བསྐོར་ཏེ་གནས་པའོ།། 
དབང་པོ་ལ་སོགས་པ་རྣམས་གཡོན་ན་ཀླུའི་ཞགས་པ་འཆང་བ་ཐམས་ཅད་ཀྱང་གཡོན་བརྐྱང་བའི་ཞབས་ཀྱིས་གནས་པའོ།། 
སྟེང་དུ་ཆོས་འབྱུང་ལ་གནས་པའི་པདྨ་འདབ་མ་བརྒྱད་ལ།
ཤར་གྱི་འདབ་མ་ལ་ཟླ་བ་དཀར་པོ་རྟ་ལ་ཞོན་པ།། 
རིན་པོ་ཆེ་དཀར་པོའི་ཅོད་པན་ཅན་ཟླ་བའི་འོད་དོ།། 
ལྷོའི་འདབ་མ་ལ་ཉི་མ་དམར་པོ་ཕྱག་གཉིས་པ་པདྨ་འཛིན་པ།
རྟ་ལྗང་གུ་ལ་ཞོན་པ།
རིན་པོ་ཆེའི་ཅོད་པན་དང་རྒྱན་ཐམས་ཅད་དང་ལྡན་པ་འོད་སྔོ་བསངས་ཅན་ནོ།། 
ནུབ་ཀྱི་འདབ་མ་ལ་ལྷག་པ་སེར་པོ་ཁྱུ་མཆོག་ལ་ཞོན་པ།
ཉི་མའི་གདན་དང་ཉི་མའི་འོད་ཅན་རྩེ་གསུམ་འཛིན་པའོ།། 
རླུང་གི་འདབ་མ་ལ་སྒྲ་གཅན་དང་མཇུག་རིངས་ཉི་མའི་གདན་དང་།
ཉི་མའི་འོད་ཅན་ཆེར་གནག་པ་དང་དུ་བའི་མདོག་ཅན་འཁོར་བའི་འཁོར་ལོ་བཀུག་ནས་ཟ་བའི་ཚུལ་འཛིན་པའི་སྒྲ་གཅན་དང་ཐལ་མོ་སྦྱར་བ་འཛིན་པའི་མཇུག་རིངས་སོ།། 
དེའི་དབུས་ཀྱི་ལྟེ་བ་ལ་ཚངས་པ་གདོང་བཞི་པ་ལག་པ་བཞི་པ་དབྱུ་གུ་གསུམ་འཆང་བ་དང་།
མི་འཇིགས་པའི་ཕྱག་ཅན་ཕྱག་ལྷག་མ་དག་གིས་བགྲང་ཕྲེང་དང་རིལ་པ་སྤྱི་བླུགས་འཆང་བ་སེར་པོ་ངང་པ་ལ་ཞོན་པ།
ཟླ་བའི་གདན་དང་ཟླ་བའི་འོད་ཅན་མཆོད་ཕྱིར་ཐོགས་པ་ཅན་རལ་པ་སེར་པོ།
གཟུགས་ཐུང་བ་ཚངས་པའི་བུ་ཡིས་བསྐོར་བ་སྟེ།
ཚངས་རིས་ཀྱི་ལྷ་དང་།
ཚངས་པ་མདུན་ན་འདོན་དང་།
མཚེ་མ་དང་།
དགའ་ལྡན་དང་།
འཕྲུལ་དགའ་དང་།
འོག་མིན་ལ་སོགས་པའི་མིང་ཅན་རྣམས་སོ།། 
འོག་གི་ཆོས་འབྱུང་གི་ཕྱོགས་ཀྱི་འདབ་མ་ལ།
ནོར་རྒྱས་ཀྱི་བུ་སེར་པོ།
ཀླུ་པདྨ་དཀར་པོ།
ཀླུ་སྟོབས་ཀྱི་རྒྱུ་དམར་པོ།
ཀླུ་འཇོག་པོ་ནག་པོ།
ཀླུ་དུངསྐྱོང་རྣམས་མིའི་གདོང་པ་ཅན།
རྒྱན་ཐམས་ཅད་འཆང་བ།
མགོ་བོར་གདེངས་ཀ་དང་བཅས་པས་མཚན་པ།
ལྷ་མ་ཡིན་དང་དམྱལ་བའི་སེམས་ཅན་དང་ལྷན་ཅིག་པའོ།། 
ལྟེ་བ་ལ་ལྷག་མ་ཅན་དཀར་པོ་རིན་པོ་ཆེའི་ཅོད་པན་ཅན།
མིའི་གདོང་པ་ཅན་ནོ།། 
འདི་ལྟར་གདེངས་ཅན་འདི་དག་བརྟན་པར་བྱས་ནས་སླང་དེ་དག་ཡོངས་སུ་གྱུར་པས་དཔལ་གཤིན་རྗེ་མཐར་བྱེད་ཀྱི་གཟུགས་ཀྱིས་རྫོགས་པར་བྱས་ཏེ།
སྐུ་གསུང་ཐུགས་ཀྱི་རབ་ཏུ་སྦྱོར་བ་ལས་སྟེང་དུ་གནས་པ་ནི་སྐུའི་རྣམ་པའོ།། 
དབུས་སུ་གནས་པ་ནི་སླར་ཡང་མི་བསྐྱོད་པའི་རྣམ་པའོ།། 
འོག་ཏུ་གནས་པ་ནི་གསུང་རྡོ་རྗེའི་རྣམ་པར་བལྟ་བར་བྱའོ།། 
ལས་ཐམས་ཅད་ཀྱི་དོན་དུ་སླར་ཡང་ཕྱག་དང་ཞལ་ཇི་ལྟ་བ་དེ་ལྟ་བུའི་ང་རྒྱལ་ཇི་ལྟར་རིགས་པར་བྱའོ།། 
ཡང་ན་ཐམས་ཅད་དུ་བདག་ཉིད་ཀྱི་གཟུགས་ཇི་ལྟ་བ་དེ་བཞིན་ནོ།། 
དེའི་རྗེས་སུ།
ཨོྃ་ཨརྒྷཾ་པྲ་ཏཱིཙྪ་སྭཱ་ཧཱ།
མཆེ་བའི་ཕྱག་རྒྱས་ཞབས་དག་ལ་ཞབས་བསིལ་ཕུལ་ནས་སྔར་བརྗོད་པའི་བདུད་རྩི་མྱང་བས་གཏོར་མའི་ཀུན་སྤྱོད་བྱའོ།། 
ཨོྃ་ར་ཀྟ་མུ་ཀུ་ཊཱ་ཡ།
རཀྟ་ཛ་ཊཱ་ཡ།
རཀྟ་མུ་ཁཱ་ཡ།
ར་ཀྟ་བྷུ་ཛཱ་ཡ།
ར་ཀྟ་ཤ་རཱི་རཱ་ཡ།
རཀྟ་མུཎྜ་མཱ་ལཱ་བྷ་ར་ཎཱ་ཡ།
ར་ཀྟ་པདྨཱ་ས་ནཱ་ཡ།
རགྟཱ་བྷཱ་ར་ཎ་བྷུ་ཥ་ཎཱ་ཡ།
ཨི་མཾ་བ་ལིཾ་གྲྀཧྞ་གྲྀཧྞ་ཙ་ཏུ་རྨྨཱ་རཱནྣིབཱ་ར་ཡ་ནི་བཱ་ར་ཡ།
ཏྲཱ་ས་ཡ་ཏྲཱ་ས་ཡ།
ཙྪིནྡ་ཙྪིནྡ།
བྷིནྡ་བྷིནྡ།
ནཱ་ཤ་ཡ་ནཱ་ཤ་ཡ།
ཤོ་ཥ་ཡ་ཤོ་ཥ་ཡ།
ཙྪེ་ད་ཙྪེ་ད།
བྷེ་ད་བྷེ་ད།
ཧཱུྃ་ཧཱུྃ་ཕཊ་ཕཊ་སྭཱ་ཧ།
ཨོཾ་ཨིནྡཱ་ཡ་ཧྲཱིཿ།
ཡ་མཱ་ཡཥྚྲིཿ།
བ་རུ་ཎཱ་ཡ་བི།
ཀུ་བེ་རཱ་ཡ་ཀྲྀ།
ཨཱི་ཤ་ནཱ་ཡ་ཏ།
ཨནྒ་ཡེ་ཨཱ།
ནཻརྀ་ཏྱཱ་ཡ་ན།
བཱ་ཡ་བེ་ན།
ཙནྡཱ་ཡ་ཧུྃ།
ཨརྐ་ཡ་ཧཱུྃ།
བྲཧྨ་ཎེ་ཕཊ།
བ་སུནྡྷ་རཱ་ཡི་ཕཊ།
བེ་མ་ཙི་ཏྲི་ཎེ་སྭཱ།
སརྦ་བྷུ་ཏེ་བྷྱོ་ཧཱ།
ཧཱ་ཧཱ་ཧཱ་ཧཱི་ཧཱི་ཧཱི་ཧཱུྃ་ཧཱུྃ་ཧཱུྃ།
ཕེཾ་ཕེཾ་ཕེཾ་ཕཊ་སྭཱ་ཧཱ།
ཨོྃ་མོ་ཧ་ཡ་མཱནྟ་ཀཱ་ཡ་སྭཱ་ཧཱ།
ཨོྃ་པི་ཤུ་ན་ཡ་མཱནྟ་ཀཱ་ཡ་སྭཱ་ཧཱ།
ཨོྃ་རཱ་ག་ཡ་མཱནྟ་ཀཱ་ཡ་སྭཱ་ཧཱ།
ཨོྃ་ཨཱིརྵྱ་ཡ་མཱནྟ་ཀཱ་ཡ་སྭཱ་ཧཱ།
ཨོྃ་བཛྲ་ཙརྩི་ཀཱ་ཡེ་སྭཱ་ཧཱ།
ཨོཾ་བཛྲ་བཱ་རཱཧྱི་སྭཱ་ཧཱ།
ཨོྃ་བཛྲ་སྭ་ར་སྭ་ཏྱཻ་སྭཱ་ཧཱ།
ཨོྃ་བཛྲ་གཽ་རྱཻ་སྭཱ་ཧཱ།
ཨོྃ་བཛྲ་བེཏྟཱ་ལི་བ་ལི་པྲ་ཏཱིཙྪ་སྭཱ་ཧཱ།
གཏི་མུག་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ཤིན་ཏུ་འཇིགས།། 
སྟོན་པ་སངས་རྒྱས་ཀུན་རང་བཞིན།། 
སྐུ་ཡི་རྡོ་རྗེ་ཁྱོད་ཕྱག་འཚལ།། 
ཕྲ་མ་རྡོ་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ཤིན་ཏུ་འཇིགས།། 
ཐུགས་ཀྱི་རྡོ་རྗེ་རབ་གསལ་བ།། 
རྡོ་རྗེ་རིན་ཆེན་ཁྱོད་ཕྱག་འཚལ།། 
འདོད་ཆགས་རྡོ་རྗེའི་རང་བཞིན་ཁྱོད།། 
མངའ་བདག་ཆགས་པའི་ཆོས་འབྱུང་གནས།། 
དབྱངས་མཆོག་ཀུན་གྱི་མཆོག་གི་མཆོག།
གསུང་གི་རྡོ་རྗེ་ཁྱོད་ཕྱག་འཚལ།། 
ཕྲག་དོག་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ལས་ཀུན་བྱེད།། 
སྐུ་ཡི་རྡོ་རྗེ་རབ་གསལ་བ།། 
ཕྱག་ན་རལ་གྲི་ཁྱོད་ཕྱག་འཚལ།། 
སངས་རྒྱས་ཀུན་གྱི་རང་བཞིན་ཁྱོད།། 
སངས་རྒྱས་ཐམས་ཅད་གཅིག་བསྡུས་པ།། 
སངས་རྒྱས་ཀུན་རབ་མཆོག་གི་མཆོག།
དཀྱིལ་འཁོར་དབང་ཕྱུག་ཁྱོད་ཕྱག་འཚལ།། 
ཧོ་བྷ་ག་ཝཱན་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་བ།
སུ་ཏོ་ཥྱོ་མེ་བྷ་བ།
སུ་པོ་ཥྱོ་མེ་བྷ་བ།
ཨ་ནུ་ར་ཀྟོ་མེ་བྷ་བ།
སརྦ་སིདྡྷི་མྨེ་པྲ་ཡཙྪ་སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཿ་ཀུ་རུ་ཧཱུྃ།
ཧ་ཧ་ཧ་ཧ་ཧོ།
བྷ་ག་བཱན།
བཅོམ་ལྡན་འདས་སྐུ་བཞི་པོ་གསུང་དུ་གསོལ།
བཅོམ་ལྡན་འདས་ཀྱིས་བཀའ་སྩལ་པ།། 
ཉོན་ཅིག་བྷ་གར་འཇིག་རྟེན་འདས།། 
སངས་རྒྱས་ཀྱི་ནི་སྐུ་བཞི་པོ།། 
འཇིག་རྟེན་རྣམས་ལ་ཕན་དོན་དུ།། 
ཧེ་རུ་ཀ་ངས་བསྟན་པ་ཡིན།། 
བླ་མ་དམ་པའི་གདམས་པས་དམན།། 
སངས་རྒྱས་སྐུ་ནི་རྣམ་པར་སྤངས།། 
རྡོ་རྗེ་ཐེག་པས་རྣམ་དམན་པ།། 
དེ་རྣམས་རྒྱུད་འདིར་ཁ་ཕྱིར་ཕྱོགས།། 
གང་གིས་ཧོ་ཡིག་མི་ཤེས་པ།། 
སྲིད་པར་འདུས་པའི་རྣལ་འབྱོར་པས།། 
བཤད་པའི་རྒྱུད་ཀྱི་རྗེས་འབྲངས་ནས།། 
རྣལ་འབྱོར་པ་ཉིད་གཤིན་རྗེའི་གཤེད།། 
དམར་པོའི་རྒྱུད་ཆེན་ཚིག་ཉུང་བ།། 
མི་ཤེས་གང་དེ་ཡོངས་སུ་ངལ།། 
ཅི་ཕྱིར་དེ་ཡི་བདེ་བ་ཆེ།། 
བདེ་བ་ཐམས་ཅད་ཀུན་བསྡུས་པའོ།། 
པད་འདབ་དྲུག་ཅུ་རྩ་བཞི་པ།། 
རྒྱུ་བཅས་ཆེད་དུ་རྣལ་འབྱོར་མའི།། 
ལོངས་སྤྱོད་རྫོགས་ལས་བདེ་བ་ཐོབ།། 
སྤྱོད་ཅིང་སྤྱོད་ལ་དེ་རྩེའོ།། 
སྐད་ཅིག་གཅིག་མངོན་རྫོགས་བྱང་ཆུབ།། 
སྲིད་གསུམ་སྤྱོད་པས་སྤྱོད་པར་བྱེད།། 
འདི་ནི་སྐུ་ནི་བཞི་བོ་སྟེ།། 
སངས་རྒྱས་རྣམས་ཀྱི་འངསྤྱོད་ཡུལ་མིན།། 
འཇིག་རྟེན་འདས་པའི་ཐ་སྙད་ཀྱིས།། 
རྣལ་འབྱོར་དམ་པའི་རྣམ་པས་བསྟན།། 
འཁོར་ལོ་བཞི་ཡི་རྣམ་པ་ཡིས།། 
ཀྱེ་ཡི་རྡོ་རྗེར་བདག་གིས་བསྟན།། 
སྒོམ་པའི་སྦྱོར་བ་འདུས་པ་རུ།། 
རྩ་རྣམས་མཁའ་འགྲོ་མ་ཀུན་གྱིས།། 
འབྲས་བུའི་སྒྲུབ་ཐབས་ཀྱེ་རྡོ་རྗེར།། 
གང་དུ་རླུང་གི་སྒྲུབ་ཐབས་ནི།། 
ཉིན་དང་མཚན་མོའི་རབ་དབྱེ་ལས།། 
འདབ་མ་དྲུག་ཅུ་བཞིར་དབྱུ་གུ།། 
ཞེས་པ་འདི་དག་ཐུན་མོང་གི།
རབ་ཏུ་དབྱེ་བས་བརྗོད་པར་བྱ།། 
ལྷ་ཡི་གཟུགས་ཀྱི་བདག་ཉིད་ཅན།། 
སླར་ཡང་སྐུ་གསུང་ཐུགས་དབྱེ་བས།། 
ཡིག་གསུམ་ཉིད་ཀྱི་མཉམ་བཞག་པའི།། 
ཡིད་ཀྱིས་ཁོང་དུ་ཆུད་པར་བྱ།། 
ཨོཾ་ཡིག་གིས་ནི་འཇུག་པ་དང་།། 
ཨཱཿ་ཡིག་གིས་ནི་དེ་བཞིན་གནས།། 
ཧཱུྃ་ཡིག་གིས་ནི་དབྱུང་བ་ཡང་།། 
རྣལ་འབྱོར་མན་ངག་ལས་བྱའོ།། 
ཨོྃ་ཨཱཿ་ཧཱུྃ་ཞེས་བྱ་བ་འདིས།། 
གཡོ་ཞིང་གཡོ་བ་བརྟན་པར་འགྱུར།། 
དེ་ལས་ས་བོན་མཚན་མའང་སླར།། 
སྣ་རྩེར་མཆོག་ཏུ་བསམ་པར་བྱ།། 
འོད་གསལ་བ་ཡི་རང་བཞིན་བྱ།། 
དེ་བཞིན་བདག་གཞན་མཉམ་པ་ཉིད།། 
བྱེད་མེད་གཟུགས་ནི་ཀུན་དམིགས་ན།། 
ཡང་ཡང་སྐད་ཅིག་སྐད་ཅིག་མ།། 
གཅིག་ལས་སླར་ཡང་ལྡང་ནས་ནི།། 
སྔགས་པས་གྲིབ་མ་སྒྱུ་མ་ལྟའི།། 
དབྱེ་བས་ཀུན་ཏུ་བསམ་པར་བྱ།། 
དག་པའི་སྐུ་འདི་ཡིས་ནི་གང་།། 
ཡེ་ཤེས་བརྩོན་པས་བསྒོམ་པར་བྱ།། 
དེས་ནི་སེམས་ཅན་ཐམས་ཅད་ལ།། 
ཆོས་ཉིད་དུ་ནི་བྱེད་པ་སྟེ།། 
ལྷ་ཡི་རྣལ་འབྱོར་འདི་ཉིད་ནི།། 
བླ་མའི་མན་ངག་ལས་རྟོགས་བྱ།། 
སླར་ཡང་སྔགས་པས་འཇིག་རྟེན་དོན།། 
སླར་ཡང་ཡི་གེ་བསྒོམ་པར་བྱ།། 
ལན་གྲངས་ཀུན་ཏུ་རྒྱུན་ཆགས་སུ།། 
བཅིང་བྱ་ལོངས་སྤྱོད་རྫོགས་པའི་སར།། 
ལག་པས་ངེས་སྦྱར་སྟེང་གི་ནི།། 
ཡི་གེ་བརྟན་པའི་འཁྲུལ་འཁོར་ལས།། 
རྐྱང་མ་དང་ནི་རོ་མ་ཡི།། 
དབུས་སུ་གཡོ་མེད་འཇུག་པར་གྱིས།། 
སྐུ་གསུང་ཐུགས་སུ་ངེས་སྦྱར་ནས།། 
ཕྱག་རྒྱ་མཆོག་ཏུ་བསམ་པར་བྱ།། 
སྐད་ཅིག་དེ་ལས་ལྷན་སྐྱེས་འཆར།། 
བསྒོམ་བྱ་འདིར་ནི་ཐེ་ཚོམ་མེད།། 
དོན་འདི་གང་གིས་ཤེས་བྱེད་པ།། 
བློ་བཟང་ཡིད་ནི་མཉམ་པར་གཞག།
ཆོས་རྣམས་ཐམས་ཅད་དེས་ཤེས་བྱེད།། 
སངས་རྒྱས་ལམ་གྱི་མན་ངག་གོ།
འཇུག་ངོགས་ཆེན་པོར་དེས་བཀྲུས་ཏེ།། 
དེ་བཞིན་གཤེགས་པས་མངོན་དབང་བསྐུར།། 
དེ་ཡང་གང་དང་གང་འགྲོ་བ།། 
དེར་ནི་སངས་རྒྱས་འོང་བར་བྱེད།། 
ཀུན་ཏུ་བྱང་ཆུབ་སེམས་དཔའ་ཉིད།། 
སྣ་ཚོགས་སེམས་ཅན་ཕན་པར་བྱེད།། 
ཧཱ་ཧཱའི་ཡི་གེ་སྒྲོགས་བྱེད་ཅིང་།། 
ཡང་ནས་ཡང་དུ་ཅི་ཞེས་པས།། 
ཕྱོགས་བཅུར་རྣམ་པར་གནས་པ་ཡི།། 
བདུད་རྣམས་ཀུན་ཏུ་འབྲོས་པར་བྱེད།། 
ཐལ་མོ་སྦྱར་བར་བྱས་ནས་དེའི།། 
ཞབས་ལ་ཀུན་གྱིས་འདུད་པར་བྱེད།། 
སྣ་ཚོགས་གཟུགས་འཆང་བུད་མེད་ནི།། 
སྣ་ཚོགས་འདོད་པས་གླག་ཚོལ་ཏེ།། 
ཆུ་ཤིང་ཏིལ་མཆོག་མ་ལ་སོགས།། 
བཀུག་ནས་རྫོགས་པར་ལོངས་སྤྱོད་བྱེད།། 
ཅེས་པ་གཤིན་རྗེའི་གཤེད་དམར་པོའི་རྒྱུད་དུ་རླུང་གི་དེ་ཉིད་དེ་ལེའུ་བཅུ་བཞི་པའོ།།།། 
དེ་ནས་རླུང་གི་རྣམ་གྲངས་ནི།། 
བཅོམ་ལྡན་འདས་ཀྱིས་བསྟན་དུ་གསོལ།། 
རབ་ཏུ་ཕྱེ་ནས་བཤད་ཀྱིས་ཉོན།། 
རིགས་ཀྱི་དབྱུ་གུ་སོ་གཉིས་ལ།། 
ཐུན་ཚོད་བཞི་རུ་འགྱུར་བ་ཡིན།། 
བཅུ་དྲུག་གཉིས་ཀྱིས་རྣམ་པར་འགྱུར།། 
ཐུན་གཅིག་དབྱུ་གུ་ལྷག་པ་ལ།། 
ཐུན་ཕྱེད་དབྱུ་གུ་བཞི་ཡིན་ཏེ།། 
དེས་ན་རིམ་པ་བཞིན་འགྱུར་རོ།། 
ཉིན་དང་མཚན་མོར་རིམ་པས་ཀྱང་།། 
འཕོ་བ་བཅུ་དྲུག་རབ་ཏུ་བརྗོད།། 
མེ་དང་རླུང་དང་ཆུ་དང་ནི།། 
དབང་ཆེན་དཀྱིལ་འཁོར་བཞི་པོ་ནི།། 
འབབ་པས་དབྱུ་གུ་བཞིར་རབ་གྲགས།། 
རླུང་ནི་བཞི་པོ་རྣམ་འཕེལ་ལས།། 
འཁོར་ལོ་བཞི་རུ་རབ་ཏུ་བརྗོད།། 
རྣམ་པ་སྣ་ཚོགས་ལ་སོགས་བཞི།། 
སྐད་ཅིག་ཐང་ཅིག་སོགས་དབྱེ་ལས།། 
རྣམ་པ་བཞི་རུ་དེ་བརྗོད་དོ།། 
དེ་བཞིན་དགའ་བ་བཞི་པ་སྟེ།། 
གནས་ནི་བཞིར་ཡང་རབ་ཏུ་བརྗོད།། 
སྐུ་གསུམ་དེ་ལ་སྐུ་བཞི་པ།། 
དེ་བཞིན་ཐམས་ཅད་བཞི་རུ་ཡང་།། 
ཕྱི་སོགས་རིམ་པ་དེ་བཞིན་ནོ།། 
རྣལ་འབྱོར་བཞི་དང་བཞི་པ་ནི།། 
སྐུ་ནི་བཞི་རུ་ཡང་དག་བརྗོད།། 
འདིས་ནི་དབྱུ་གུ་བཞིར་འགྱུར་ཏེ།། 
རབ་ཏུ་དབྱེ་བས་དྲུག་ཅུ་བཞི།། 
ཀྱེ་ཡི་རྡོ་རྗེར་བསྟན་དང་འདིར།། 
དེ་བཞིན་ངེས་བསྟན་ལུས་ཀྱི་ནི།། 
གཞི་ལ་འཁོར་ལོ་བཞི་ཡོད་དེ།། 
དེ་ཡང་སྐུ་ནི་བཞི་པོ་ཡིན།། 
དགའ་བ་བཞི་ཡིས་དགའ་བ་ཡང་།། 
སྐུ་བཞི་པོར་ནི་རབ་ཏུ་བརྗོད།། 
དཔལ་གཤིན་རྗེའི་གཤེད་དམར་པོའི་རྒྱུད་མདོར་བསྟན་པ་སྟེ་ལེའུ་བཅོ་ལྔ་པའོ།།།། 
བཅོམ་ལྡན་འདས་ཀྱིས་བཀའ་སྩལ་པ།། 
སྲིད་པའི་འཁོར་ལོར་བརྗོད་བྱ་ཅི།། 
ལྷ་ཡི་གསང་ལས་ཆེས་གསང་དྲིས།། 
སྲིད་གསུམ་སེམས་ཅན་རྨོངས་པ་རྣམས།། 
ཉམས་བྱེད་སྙིང་པོ་འདི་ཉོན་ཅིག།
འདིས་ནི་བདུད་རྣམས་ངེས་འཇོམས་ཞེས།། 
རྟག་ཏུ་སངས་རྒྱས་ཉིད་སྒྲུབ་པ།། 
དེ་ལྟར་རྣལ་འབྱོར་འཁོར་བར་འཁྱམ།། 
འཁོར་བར་མཆོག་ཏུ་རྩེ་བར་བྱེད།། 
ཆུ་ལ་པདྨའི་འདབ་མ་བཞིན།། 
སྐྱོན་གྱིས་ཅི་ཡང་གོས་པ་མེད།། 
བཅུ་གཉིས་རྣམ་པའི་འཁོར་ལོ་འདི།། 
བཅུ་གཉིས་དོན་ཞེས་རབ་ཏུ་གནས།། 
འཁོར་ལོ་འདི་ཉིད་ཁོ་ན་ཡང་།། 
ཡན་ལག་བཅུ་གཉིས་རབ་ཏུ་གྲགས།། 
གང་གིས་འཁོར་ལོ་འདི་ཤེས་བྱེད།། 
སངས་རྒྱས་ཀུན་གྱིས་རབ་གྲགས་པའི།། 
ཆོས་རྣམས་མ་ལུས་ཤེས་བྱེད་ཅིང་།། 
ཆོས་ཀྱི་འཁོར་ལོ་རབ་བསྐོར་བྱེད།། 
དེ་ཕྱིར་ཡན་ལག་བཅུ་གཉིས་པའི།། 
ཆོས་ཀྱི་འཁོར་ལོ་རབ་བསྐོར་བ།། 
བདག་གིས་བཤད་པར་བྱ་ཡིས་ཉོན།། 
མ་རིག་པ་དང་།
འདུ་བྱེད་དང་།
རྣམ་པར་ཤེས་པ་དང་།
མིང་དང་གཟུགས་དང་།
སྐྱེ་མཆེད་དྲུག་དང་།
རེག་པ་དང་།
ཚོར་བ་དང་།
སྲེད་པ་དང་།
ཉེ་བར་ལེན་པ་དང་།
སྲིད་པ་དང་།
སྐྱེ་བ་དང་།
རྒ་ཤི་ཞེས་བྱ་བ་ཡན་ལག་བཅུ་གཉིས་རྣམས་སོ།། 
མ་རིག་པ་ནི་སྔོན་གྱི་ཉོན་མོངས་པའོ།། 
འདུ་བྱེད་ནི་སྔོན་གྱི་ལས་རྣམས་སོ།། 
རྣམ་པར་ཤེས་པ་ནི་སྔོན་གྱི་སོ་སོར་ཀུན་ཏུ་རྟོག་པའོ།། 
མིང་དང་གཟུགས་ནི་ནུར་ནུར་པོ་དང་།
མེར་མེར་པོ་དང་།
གོར་གོར་པོ་དང་།
ན་ར་ན་ར་པོ་དང་།
རྐང་ལག་འགྱུས་པའི་གནས་སྐབས་ལྔའོ།། 
སྐྱེ་མཆེད་དྲུག་ནི་མངལ་ནས་ངེས་པར་བྱུང་བའི་མིག་ལ་སོགས་སོགས་པའི་དབང་པོ་དྲུག་རྫོགས་པའོ།། 
རེག་པ་ནི་ཡུལ་དང་།
དབང་པོ་དང་།
རྣམ་པར་ཤེས་པ་གསུམ་འདུས་པ་ལས་སོ།། 
ཚོར་བ་ནི་བདེ་བ་དང་།
སྡུག་བསྔལ་དང་།
བཏང་སྙོམས་ཀྱི་མཚན་ཉིད་ལས་དོན་རྣམ་པ་གསུམ་དུ་དབྱེའོ།། 
སྲེད་པ་ནི་འཁྲིག་པའི་འདོད་ཆགས་སོ།། 
ཉེ་བར་ལེན་པ་ནི་འདོད་པའི་ཡུལ་ཡོངས་སུ་འཛིན་པའོ།། 
སྲིད་པ་ནི་འབྱུང་འགྱུར་གྱི་སྲིད་པ་ལས་ཀྱི་འབྲས་བུའོ།། 
སྐྱེ་བ་ནི་སླར་ཡང་ཕུང་པོ་ལ་ཉིང་མཚམས་སྦྱོར་བའོ།། 
རྒ་ཤི་ནི་མིང་དང་གཟུགས་ལ་སོགས་པའི་ཡན་ལག་བཞིའོ་ཞེས་སོ།། 
ཡན་ལག་བཅུ་གཉིས་ཁྱད་པར་ལས།། 
ཐུབ་པས་རྟེན་ཅིང་ཀུན་འབྱུང་བསྟན།། 
ཇི་སྲིད་ཉོན་མོངས་ལས་དང་ནི།། 
སྡུག་བསྔལ་གསུམ་དུ་དེ་རྣམས་འདུས།། 
དང་པོ་བརྒྱད་པ་དགུ་ཉོན་མོངས།། 
གཉིས་པ་བཅུ་པ་ལས་སུ་འགྱུར།། 
ལྷག་མ་བདུན་ནི་སྡུག་བསྔལ་ཡིན།། 
བཅུ་གཉིས་པོ་ནི་གསུམ་འདུས་ཕྱིར།། 
ཆོས་གསུམ་པོ་ནི་བསྟན་པར་འགྱུར།། 
ཟུང་དང་ཟུང་ལས་དེ་འབྱུང་སྟེ།། 
བདུན་བདུན་དག་ཏུ་འབྱུང་བ་ཡིན།། 
དེ་ཉིད་ཡང་ཡང་དེ་འཁོར་ཞིང་།། 
འཁོར་བས་སྲིད་པའི་འཁོར་ལོའོ།། 
འགྲོ་བ་ཕན་ཚུན་རྒྱུ་དང་འབྲས།། 
འགའ་ཞིག་འདིར་མེད་སེམས་ཅན་སྟོང་།། 
དེ་ལྟར་སྟོང་ལས་ཆོས་རབ་འབྱུང་།། 
ཆོས་ལས་འཕོ་བའང་ཡོད་མིན་ཏེ།། 
ལེགས་པར་ཀློག་དང་མར་མེ་རྒྱ།། 
མེ་ལོང་སྒྲ་དང་མེ་ཤེལ་དང་།། 
ས་བོན་ལས་ནི་ཕུང་པོ་འདི།། 
མཚམས་སྦྱོར་པ་དང་འཕོ་བ་མེད།། 
རིག་ལྡན་རྣམས་ཀྱིས་གཟུང་བྱ་བ།། 
འདུལ་བ་ཡང་དག་རྟོགས་ནས་ནི།། 
ཡན་ལག་བཅུ་གཉིས་ཁྱད་པར་གང་།། 
འདི་ནི་ཐུབ་པས་མདོར་བསྟན་བཤད།། 
ཇི་ལྟར་རྟེན་ཅིང་ཡང་དག་འབྱུང་།། 
དེ་རྣམས་བསྡུས་པར་ཤེས་པར་བྱ།། 
སོ་སོར་ངེས་བསྟན་ཉན་པར་འདོད།། 
དེ་དེ་སངས་རྒྱས་སྤྱོད་ཡུལ་ཞེས།། 
སློབ་དཔོན་འདི་བརྗོད་སྙིངསྡུག་དེར།། 
ཉོན་མོངས་ལས་དང་སྡུག་བསྔལ་རྣམས།། 
ཞེས་པས་ཇི་སྲིད་བསྡུས་པའོ།། 
དེ་ལ་གཉིས་དག་གིས་ལྷག་པའི་བཅུ་སོ་སོར་བསྟན་པ་ལ།
ཡན་ལག་ཅེས་པ་འདི་དག་གི་ཆ་ཤས་ཀྱི་ཁྱད་པར་རོ།། 
དཔེར་ན་ཨཾ་ག་དང་བཾ་གའི་དངོས་པོ་བཞིན་ནོ།། 
ཁྱད་པར་གསུམ་ཞེས་པ་ཡན་ལག་གི་ཁྱད་པར་ཏེ།
ལུས་དང་།
ངག་དང་།
ཡིད་སྦྱོར་བས་ཐུབ་པ་སྟེ།
ཐུབ་པ་དེས་བསྟན་ཅིང་གསུངས་པའོ།། 
རབ་གྲགས་པ་ཞེས་པ་ནི་རྣམ་གྲངས་སོ།། 
དེ་རྣམས་ཀྱང་གཙོ་བོ་དང་།
རང་བཞིན་དང་།
དབང་ཕྱུག་ཏུ་ངེས་པ་དང་།
ཕྱོགས་སྐྱོང་བ་དང་།
ངོ་བོ་ཉིད་ལ་སོགས་པ་མ་ཡིན་གྱི།
གང་ཞིག་ཡན་ལག་བཅུ་གཉིས་ཀྱི་ཁྱད་པར་རོ།། 
དེ་ལྟ་མོད་ཀྱི་ཉོན་མོངས་པ་རྣམས་ལ།
ལས་དང་སྡུག་བསྔལ་རྣམས་སུ་སྟེ།
ཕན་ཚུན་བརྟེན་པ་དབྱུག་གུ་གསུམ་གྱི་ཚུལ་གྱིས་གསུམ་རྣམས་སུ་ཇི་སྲིད་དུ་འདུས་ནས་འགྲོ་སྟེ།
དཔེར་ན་ཆུ་བཞིན་ནོ།། 
སླར་ཡང་ཉོན་མོངས་པ་རྣམས་དང་།
ལས་རྣམས་དང་།
སྡུག་བསྔལ་ཏེ་དེ་རྣམས་ཇི་ལྟ་བ་བཞིན་དུ་འདི་གསུམ་བསྡུས་ནས་ཇི་ལྟར་འགྲོ་ཞེ་ན།
བརྗོད་པར་བྱ་སྟེ།
དང་པོ་བརྒྱད་པ་དགུ་ཉོན་མོངས།
ཞེས་པ་སྟེ།
ཡན་ལག་བཅུ་གཉིས་པོ་འདི་རྣམས་ཀྱི་ཁྱད་པར་གྱི་ནང་ནས།
དང་པོ་མ་རིག་པ་དང་།
བརྒྱད་པ་སྲེད་པ་དང་།
དགུ་པ་ཉེ་བར་ལེན་པ་ཞེས་པ་གསུམ་པོ་འདི་རྣམས་རྐྱེན་ཉོན་མོངས་པ་རྣམས་སུ་རྟོགས་པར་བྱའོ།། 
གཉིས་པ་བཅུ་པ་ལས་སུ་འགྱུར།། 
ཞེས་པ་ཅི་ཞེ་ན།
འདུ་བྱེད་ནི་གཉིས་པའོ།། 
སྲིད་པ་ནི་བཅུ་པའོ།། 
འདི་དག་ལས་སུ་བསྡུས་པར་རིག་པར་བྱའོ།། 
ལྷག་མ་བདུན་ནི་སྡུག་བསྔལ་ཡིན།། 
ཞེས་པ།
ཉོན་མོངས་པ་དང་ལས་སུ་བསྡུས་པ་འདི་རྣམས་ཀྱི་ལྷག་མ་གང་ཡིན་པའི་ཡན་ལག་གི་ཁྱད་པར་བདུན་ནི་སྡུག་བསྔལ་དུ་བསྡུས་པར་རིག་པར་བྱའོ།། 
འདི་ལྟ་སྟེ།
རྣམ་པར་ཤེས་པ་དང་།
མིང་དང་།
གཟུགས་དང་།
སྐྱེ་མཆེད་དྲུག་དང་།
རེག་པ་དང་།
ཚོར་བ་དང་།
སྐྱེ་བ་དང་།
རྒ་ཤི་ཡང་ངོ་ཞེས་པ་སྟེ།
ཡང་གི་སྒྲ་རབ་ཏུ་སྦྱོར་བ་ནི་བསྡུ་བ་ཡང་དག་པར་རབ་ཏུ་སྦྱོར་བ་སྟེ།
མ་རིག་པ་ལ་སོགས་པ་རྣམས་སྡུག་བསྔལ་དུ་ཡང་དག་པར་སྡུད་པར་བྱེད་དོ།། 
དེ་བཞིན་ཆོས་བཅུ་གཉིས་པོ་འདི་རྣམས་ཐམས་ཅད་ནི་ཉོན་མོངས་པ་དང་།
ལས་དང་།
སྡུག་བསྔལ་ཞེས་བྱ་བ་གསུམ་དུ་བསྡུས་ཏེ།
དམན་པ་དང་ལྷག་པ་ཡོད་པ་མ་ཡིན་པར་ཤེས་པར་བྱེད་པའི་དོན་ལས་སོ།། 
ནིའི་སྒྲ་ནི་རེ་ཞིག་འདི་རྣམས་མདོ་རུ་ངེས་པར་བསྟན་པ་སྟེ།
འདི་ལས་གཞན་ཡོད་དོ་ཞེས་ཡོངས་སུ་བགྲངས་པ་འདིར་མེད་པས་འདི་བརྗོད་དོ།། 
འདི་རྣམས་ལས་དང་ཉོན་མོངས་པ་རྣམས་ཀྱིས་དང་།
ལས་དང་།
སྡུག་བསྔལ་རྣམས་ཀྱིས་ཅིའི་ཕྱིར་ཅི་ཞིག་ཏུ་འགྱུར་ཞེ་ན།
བརྗོད་པར་བྱ་སྟེ།
གསུམ་པོ་རྣམས་ཟུང་ངུ་འགྱུར་ཞིང་།
ཟུང་ལས་བདུན་དུ་འགྱུར་རོ།། 
ཉོན་མོངས་པ་ཞེས་བྱ་བ་གསུམ་ལས་ཟུང་འབྱུང་སྟེ།
ལས་ཞེས་བྱ་བ་ནི་ཟུང་ཡིན་ནོ།། 
ཟུང་ལས་སྡུག་བསྔལ་ཞེས་བྱ་བ་བདུན་པོ་ཉིད་རབ་ཏུ་འབྱུང་སྟེ།
སྔར་བཞིན་དུ་ངེས་པར་བསྟན་པ་ལས་བདུན་ལས་གསུམ་འབྱུང་ངོ།། 
སྡུག་བསྔལ་ཞེས་བྱ་བ་རྣམས་སུ་ཉོན་མོངས་པ་ཞེས་བྱ་བ་གཉིས་པོ་དེ་ཉིད་ནི་རབ་ཏུ་འཁོར་བར་བྱེད་པས་སྲིད་པའི་འཁོར་ལོའོ།། 
དེ་ལ་ལས་ཀྱི་གཟུགས་ཀྱིས་བསྒྲགས་པའི་སྲིད་པ་དེ་རྣམས་གསུམ་གྱི་མིང་ཅན་གྱི་འཁོར་ལོར་གྱུར་ནས་དེ་བདུན་དུ་འཇིག་རྟེན་ཡོངས་སུ་འཁོར་བར་བྱེད་དོ།། 
ནིའི་སྒྲ་ནི་ངེས་པའི་དོནོ།། 
དཔེར་ན་ཟླ་བ་ཤར་དུ་ཡོངས་སུ་འཁོར་བར་བྱེད་པ་བཞིན།
སྲིད་པའི་འཁོར་ལོའོ།། 
དེ་བཞིན་དུ་རྫོགས་པར་འབྱུང་བ་ནི་མ་ཡིན་ནོ།། 
དེ་ལྟ་མོད་ཀྱི་ངེས་པ་ནི་མེད་དོ།། 
ཞེས་པས་ནིའི་སྒྲའོ།། 
དེ་ནས་ད་ནི་ལུས་ཐམས་ཅད་ཀྱི་དབང་ཕྱུག་སེམས་ཅན་སུ་ཞིག།
སུ་ཞིག་གིས་བྱས་ཞེ་ན་བརྗོད་པར་བྱ་སྟེ།
འགྲོ་བ་ཐམས་ཅད་ཕན་ཚུན་དུ་རྒྱུ་དང་འབྲས་བུ་ཡང་འགའ་ཞིག་ཀྱང་སེམས་ཅན་འདིར་མེད་དེ།
གཞན་དུ་ཉེ་བར་བཏགས་པ་ལས་སོ།། 
རྒྱུས་ཀྱང་འདི་ཡོངས་སུ་བསྡུས་པ་ལ་རྒྱུར་ཉེ་བར་བཏགས་པ་ཙམ་མོ།། 
དེའི་ཕྱིར་རྫས་གཞན་ལ་དོན་ལས་སེམས་ཅན་དུ་ཡོད་དོ་ཞེས་སོ།། 
དེ་ནས་ད་ནི་གནས་པའི་འཇིག་རྟེན་ལས་ཕ་རོལ་གྱི་འཇིག་རྟེན་དུ་རྗེས་སུ་འགྲོ་བ་ཅི་ཞེ་ན་བརྗོད་པར་བྱ་སྟེ།
འཇིག་རྟེན་ཕ་རོལ་གྱི་དོན་ཙམ་ཡང་དངོས་པོར་འཕོ་བ་ནི་མེད་དོ།། 
འོན་ཀྱང་སྟོང་པ་ཁོ་ན་ལས་སྟོང་པའི་ཆོས་རྣམས་རབ་ཏུ་འབྱུང་སྟེ།
འཕོ་བ་ཡང་མེད་དོ།། 
བདག་གི་བ་མེད་པའི་ཆོས་ཉོན་མོངས་དང་ལས་ཀྱི་མིང་ཅན་ལྔ་པོ་རྣམས་ལས་བདག་དང་བདག་གི་བས་སྟོང་པའི་འབྲས་བུའི་མིང་ཅན་བདུན་པོའི་ཆོས་རྣམས་རབ་ཏུ་འབྱུང་སྟེ།
འཕོ་བ་ཡང་མེད་དོ།། 
ཞེས་པ་དེ་ལྟ་བུར་འཛིན་པའི་རང་བཞིན་དུ་བདག་ཏུ་གནས་པ་རྣམས་ལས་རང་བཞིན་དང་བྲལ་བའི་སྟོང་པའི་ཆོས་བདུན་པོ་རྣམས་རབ་ཏུ་འབྱུང་སྟེ།
འཕོ་བ་ཡང་མེད་དོ།། 
དེའང་འདི་དག་བསྟན་པ་ཅི་ཞེ་ན།
འདིར་བརྗོད་པར་བྱ་སྟེ།
ལེགས་པར་ཀློག་དང་མར་མེ་རྒྱ།། 
མེ་ལོང་སྒྲ་དང་མེ་ཤེལ་དང་།། 
ས་བོན་ལས་འདི་ངེས་བསྟན་པ།། 
ཞེས་པ་སྟེ་དེ་ཁོ་ན་ཉིད་ལས་འགྲོ་བ་མེད་པ་ཉིད་དང་།
རང་བཞིན་གྱིས་བདག་ཀྱང་མེད་དེ།
ཐ་སྙད་དུ་འཇིག་རྟེན་ཕ་རོལ་ཡོད་དོ།། 
ཞེས་པའོ།། 
དཔེར་ན་བླ་མ་ལས་ཀློག་པར་བྱེད་པ་ནི་འཕོ་བ་ཡང་མེད་དེ།
དེའི་དངོས་པོ་བླ་མ་ལས་ཀློག་པར་བྱེད་པ་མ་ཡིན་ལ།
སློབ་མས་ཀློག་པར་བྱེད་པ་ཡང་མ་ཡིན་ནོ།། 
སློབ་མས་ཀློག་པ་ལས་གཞན་ཡང་མ་ཡིན་ནོ།། 
དེ་བཞིན་དུ་ཀུན་ཏུ་འབྱུང་བར་བྱེད་ན་རྒྱུ་མེད་པ་ཅན་གྱི་ཉེས་པར་ཐལ་བར་འགྱུར་བའི་ཕྱིར་རོ།། 
དེ་བཞིན་དུ་འཆི་བར་བྱེད་པའི་ཐ་མའི་སེམས་ནི་འཇིག་རྟེན་ཕ་རོལ་ཏུ་འགྲོ་བ་མེད་དེ།
རྟག་པའི་ཉེས་པར་ཐལ་བའི་ཕྱིར་རོ།། 
འཇིག་རྟེན་ཕ་རོལ་གཞན་ཁོ་ན་ལས་འབྱུང་བ་མ་ཡིན་ཏེ།
རྒྱུ་མེད་པའི་ཉེས་པར་ཐལ་བའི་ཕྱིར་རོ།། 
དཔེར་ན་བླ་མ་ལས་ཀློག་པར་བྱེད་པའི་རྒྱུ་མཚན་ཅན་ནི་སློབ་མའི་ཀློག་པར་བྱེད་པའོ།། 
དེ་ཉིད་དེ་ལས་གཞན་མ་ཡིན་པ་དེ་བཞིན་དུ་དེའོ་ཞེས་མངོན་པར་བརྗོད་པར་ནུས་སོ།། 
དེ་བཞིན་དུ་དེ་འཆི་བའི་མཐར་ཐུག་པའི་སེམས་ལ་བརྟེན་ནས་སྐྱེ་བའི་ཆ་ཤས་ཅན་གྱི་སེམས་དེ་ཉིད་གཞན་མ་ཡིན་ནོ།། 
དེ་བཞིན་དེ་ཡང་མངོན་པར་བརྗོད་པར་ནུས་སོ།། 
དཔེར་ན་མར་མེ་ལས་མར་མེའོ།། 
རྒྱ་ལས་ཕྱིར་རྒྱའོ།། 
བཞིན་ལས་མེ་ལོང་གི་གཟུགས་བརྙན་ནོ།། 
སྒྲ་ལས་སྒྲ་བརྙན་ནོ།། 
ཉི་མ་དང་།
ནོར་བུའི་འོད་དང་།
བུད་ཤིང་རྣམས་ལས་མེའོ།། 
ས་བོན་ལས་མྱུ་གུའོ།། 
དཔེར་ན་ཤུ་ཀའི་འབྲས་བུ་ཟོས་པའི་རྒྱུ་མཚན་གྱིས་གཞན་གྱི་ཁ་འཛག་པ་ནི་གཞན་ལ་གཞན་འཕྲད་པ་མ་ཡིན་ནོ།། 
ཞེས་རབ་ཏུ་ཤེས་པར་བྱའོ།། 
དེ་བཞིན་དུ་ཕུང་པོ་ལས་ཕྱིར་ཕུང་པོ་འཕོང་པ་མེད་པ་ཡང་མཁས་པ་རྣམས་ཀྱིས་ངེས་པར་བཟུང་ངོ།། 
ཞེས་སོ།། 
དེ་ལ་ཕུང་པོ་ནི་གཟུགས་དང་།
ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པའི་མིང་ཅན་རྣམས་སོ།། 
འདི་རྣམས་ཀྱི་ཕུང་པོ་ཉིང་མཚམས་སྦྱོར་བ་འདི་དག་ཕུང་པོ་ལྔ་པོ་རྣམས་སུ་ངེས་པར་བརྟག་པར་བྱ་སྟེ།
རྒྱུ་མེད་པ་ཅན་ཡང་མ་ཡིན་ལ་གཞན་ལས་འབྱུང་བ་ཡང་མ་ཡིན་ནོ།། 
འཇིག་རྟེན་འདི་ལས་འཇིག་རྟེན་ཕ་རོལ་མ་ཡིན་ནོ།། 
དེ་ནས་འདིར་ཡང་མ་ཡིན་ལ་དངོས་པོ་འཕོ་བ་མེད་དོ།། 
འདི་ནི་རེ་ཞིག་འཁོར་བའི་འཁོར་ལོའི་རིམ་པའོ།། 
ཡང་གི་སྒྲས་ནི་ལྡོག་པ་ཡང་སྟེ།
དེ་ལས་ཕྱིན་ཅི་ལོག་ཏུ་རྟོགས་པར་བྱའོ།། 
གང་གི་ཕྱིར་རྟག་ཏུ་སྡུག་བསྔལ་སྟོང་པའི་བདག་ཉིད་ཅན་གྱི་དངོས་པོ་ཡིན་པ་དེའི་ཕྱིར།
སོ་སོར་ཀུན་ཏུ་རྟོག་པའི་དངོས་པོ་ལ།
ཀུན་ཏུ་རྨོངས་པར་མི་འགྱུར་རོ།། 
རྨོངས་པ་མེད་པའི་ཡིད་རྟག་ཏུ་སྐྱེ་བར་མི་བྱེད་དོ།། 
སྲུང་བ་མེད་པས་ཉེས་པར་མི་འགྱུར་རོ།། 
གདུག་པ་མེད་པས་རྟག་ཏུ་སྡིག་པའི་ལས་སུ་མི་འགྱུར་རོ།། 
ལས་སུ་གྱུར་པའི་དངོས་པོ་ཉེ་བར་མི་ལེན་ནོ།། 
ཉེ་བར་ལེན་པ་མེད་པ་དང་མངོན་པར་འདུ་བྱེད་པ་མེད་དོ།། 
དངོས་པོ་དང་དངོས་པོ་མེད་པ་གདགས་པ་མེད་དོ།། 
མ་སྐྱེས་པའི་ཕུང་པོ་ལ་ཡིད་རྣམས་སྡུག་བསྔལ་རྣམས་སུ་མི་འགྱུར་རོ།། 
དེ་བཞིན་དུ་འདིར་རྣམ་པ་ལྔ་པོ་འདིའི་རྒྱུ་རྗེས་སུ་བྱིན་པ་ལས་འདིར་འབྲས་བུ་རྣམ་པ་བདུན་ཐོབ་ཀྱི་གཞན་མེད་པ་ལས་མི་འབྱུང་ངོ།། 
དེ་ཡང་ཐར་པ་ཞེས་བརྗོད་པར་བྱའོ།། 
དེ་བཞིན་དུ་དད་པ་དང་།
རྟག་པ་དང་།
ཆད་པ་དང་།
འཕོ་བ་ལ་སོགས་པའི་ལྟ་བ་ངན་པ་དང་གྱ་ནོམ་པ་རྣམས་མི་འབྱུང་ངོ།། 
བཅོམ་ལྡན་འདས་ཀྱིས་ཀྱང་འདིར་ཚིགས་སུ་བཅད་པ།
རྐྱེན་ལས་འབྱུང་བ་མ་མཐོང་ཞིང་།། 
དོན་ཉིད་ཀྱིས་ནི་བྱས་པ་མེད།། 
ཕྲ་མོ་ལ་ཡང་རྣམ་བསྒོམས་པ།
གང་གིས་འབྱུང་བར་རྣམ་པར་བརྟགས།། 
འདི་ལ་བསལ་བྱ་ཅི་ཡང་མེད།། 
གཞག་པར་བྱ་བ་ཅུང་ཟད་མེད།། 
ཡང་དག་ཉིད་ལ་ཡང་དག་ལྟ།། 
ཡང་དག་མཐོང་ན་རྣམ་པར་གྲོལ།། 
རྟེན་ཅིང་འབྲེལ་པར་འབྱུང་བའི་ལེའུ་སྟེ་བཅུ་དྲུག་པའོ།།།། 
ཁ་སྦྱོར་གྱི་ཚུལ་གྱིས་ཀྱང་གནས་པ་ལ་འཛམྦུའི་གླིང་པའི་འཇིག་རྟེན་འཛག་པའི་བདེ་བ་ཅན་དེ་རྣམས་ལོ་བརྒྱའི་ཚེ་རྣམས་སོ།། 
བཅོམ་ལྡན་འདས་བུད་མེད་མེད་པ་ལས་ཅི་ལྟར་ཁུ་བ་རེངས་པར་འགྱུར།
ཁུ་བ་རེངས་པ་དང་བྲལ་བས་ཚེ་རིང་པོར་རྗེས་སུ་འགྲོ་བ་མེད་དོ།། 
ལྷ་མོ་དེའི་ཕྱིར་འོག་དང་སྟེང་དུ་རླུང་གི་རྒྱུ་བ་རྗེས་སུ་བཅིང་བར་བྱེད་པ་ལས།
སྲོག་བརྟན་པར་བྱས་པ་ལ་ལུས་ལ་རྒས་པ་དང་འཆི་བ་མི་འབྱུང་ངོ།། 
དང་པོར་ལུས་དག་པར་གྱུར་ནས་ཆོས་ཀྱི་ཕྱག་རྒྱ་རབ་ཏུ་བསྒྲུབ་པར་བྱའོ།། 
ཕྱིའི་དགའ་བ་ཇི་འདྲ་བ་དེ་དང་འདྲ་བར་བསྒོམ་པར་བྱའོ།། 
དེ་བཞིན་དུ་སླར་ཡང་རྣལ་འབྱོར་པས་ལས་ཀྱི་ཕྱག་རྒྱའི་དགའ་བ་རྩོམ་པར་བྱའོ།། 
རྐང་པ་གཡོན་པས་ཚངས་པའི་སྐུད་པ་ཀུན་ཏུ་བཙིར་ནས་ཁ་སྟེང་དུ་བྱས་ནས་ཧཱ་ཡིག་རྣམ་པར་བསམ་པར་བྱའོ།། 
སླར་ཡང་སཱི་ཏ་ཡིག་བྱས་ནས་ཧཱུྃ་ཡིག་སྙིང་གར་གནས་པའོ།། 
ཨཱཿ་ཡིག་སླར་ཡང་བསྒོམ་པར་བྱའོ།། 
འདབ་མ་བརྒྱད་པ་གེ་སར་དང་བཅས་པ་དེའི་དབུས་སུ་ཧྲཱིཿ་ཡིག་འབར་བ་དེ་ལ་འོད་ཟེར་དང་བཅས་པའོ།། 
དེ་ལས་འཐོན་པའི་རི་མོ་དཀར་པོ་ངེས་པར་བྱུང་བ་སླར་ཡང་འོངས་ཏེ་པདྨ་འདབ་མ་དྲུག་ཅུ་རྩ་བཞི་པའི་དབུས་སུ་སོ་ན་པར་བསམ་པར་བྱའོ།། 
སླར་ཡང་ཨཿ་ཡིག་བསམ་པར་བྱ་སྟེ།
རྣལ་འབྱོར་པས་སྲོག་གི་རླུང་སླར་ཡང་བཅིང་བར་བྱའོ།། 
དེའི་ཕྱོགས་སུ་ལྷ་མོས་ཕྱེ་བའི་ཚངས་པའི་མདུད་པ་ངེས་པར་བྱུང་ནས་བྷ་ག་དང་སྙིང་གར་ཡང་ལྡན་པར་བསམ་པར་བྱའོ།། 
པདྨ་འདབ་མ་བརྒྱད་པ་དེ་ལ་ཕྱོགས་སུ་དམར་པོར་བསམ་པར་བྱའོ།། 
མེའི་ཟུར་དུ་མེ་དང་དེ་བཞིན་དུ་སླར་ཡང་རླུང་དུའོ།། 
དབང་ལྡན་དུ་སྔོན་པོ་ཡང་ངོ།། 
དེ་བཞིན་དུ་སྲིན་པོའི་ཐུར་དུའོ།། 
དེའི་དབུས་སུ་སོན་པའི་ཧཱུྃ་ཡིག་ཁ་དོག་ནག་པོ་འོད་ཟེར་དང་བཅས་པའོ།། 
དེ་ལས་ངེས་པར་བྱུང་བའི་རི་མོ་སྤྱི་བོར་སོན་པ་རྣམ་པར་བསམ་པར་བྱའོ།། 
འོག་དང་སྟེང་དུ་ཧཱུྃ་ཡིག་ཁ་དོག་ནག་པོ་འོད་ཟེར་དང་བཅས་པ་དེར་སོན་པར་བསམ་པར་བྱའོ།། 
རི་མོ་འབར་བར་བྱེད་པ་ནི་ཡང་ནས་ཡང་དུ་དེ་བཞིན་ནོ།། 
དེའི་ཚེ་ཁྱོ་གིས་བྱ་བའི་སྒོམ་པ་བླ་མའི་མན་ངག་ལས་སོ།། 
དེའི་ཚེ་གཏུམ་མོ་འབར་བས་དེ་བཞིན་གཤེགས་པ་ཐམས་ཅད་བསྲེགས་ཏེ།
རི་བོ་ཅན་འཛག་པ་འོག་གི་བྷ་ག་ལ་དགའ་བ་ཆེན་པོའི་བདེ་བར་འགྱུར་རོ།། 
སླར་ཡང་གཉིས་གཉིས་སྟེང་དུ་འགྲོ་བའི་དོན་དུ་སྲོག་དང་ཐུར་སེལ་འགོག་པ་ལས་སེམས་སྟོང་པ་ལ་ངེས་པར་སྦྱར་ནས་མྱོས་པར་བྱེད་དོ།། 
སླར་ཡང་སེམས་མྱོས་པར་གྱུར་པ་ཇི་སྲིད་དུ་འཁྱིལ་བ་བཅིང་བའི་སྦྱོར་བ་ལས་སོ།། 
དེའི་ཚེ་བཅུད་གཡོ་བ་འབད་པས་གཡས་སུ་བསྐོར་ཏེ།
སླར་ཡང་ཁེ་ཊའི་སྒྲས་ཉེ་བར་གནས་སོ།། 
ཆོས་ཀྱི་འཁོར་ལོ་ལ་ཧཱུྃ་ཡིག་གི་ནཱ་དས་སླར་ཡང་གནས་སུ་རབ་ཏུ་བཀུག་ནས་ལོངས་སྤྱོད་རྫོགས་པའི་འཁོར་ལོ་ལ་རྩ་གཉིས་རབ་ཏུ་གཡོ་བར་བྱས་ནས།
སླར་ཡང་བརྟན་པར་བཅིང་བར་བྱའོ།། 
གཡོན་པ་གཉིས་པོ་དེ་ཞུ་བར་གྱུར་པ་དེའི་ཚེ་འོང་བར་འགྱུར་རོ།། 
དེ་ལ་ཡང་དག་པར་སྦྱོང་བར་འགྱུར་རོ།། 
སླར་ཡང་ཡེ་ཤེས་ཀྱི་འཁོར་ལོ་ལ་སྲུབ་པར་བྱེད་པ་དང་།
འོ་བྱེད་པ་ནི་བླ་མའི་མན་ངག་ལས་སོ།། 
སླར་ཡང་འཁོར་ལོ་གསུམ་པོ་རྨྱོས་པར་བྱེད་པའི་སྦྱོར་བས་སྦྱང་བར་བྱའོ།། 
སྟེང་དུ་སོང་བ་དེ་ལ་བདེ་བ་ཆེན་པོ་བརྟན་པར་འགྱུར་རོ།། 
འདི་རྣམས་ལམ་གྱི་མཆོག་སྟེ་ལྷའི་གཙོ་བོ་རྣམས་ཀྱི་ཡང་སྤྱོད་ཡུལ་མ་ཡིན་ནོ།། 
གང་ཞིག་ཤེས་པ་བསོད་ནམས་དང་ལྡན་པ་དང་།
འཇིག་རྟེན་གསུམ་དང་བཅས་པས་མཆོད་པར་འགྱུར་རོ།། 
ལོ་གཅིག་ཏུ་གོམས་པས་ཆེས་ཕྲ་བའི་ལུས་སུ་འགྱུར་ཞིང་།
སྒྲ་ཆེན་པོའི་རང་བཞིན་རབ་ཏུ་སྨྲ་བ་དང་།
དེ་བཞིན་དུ་སེམས་ཕྲ་བའི་རང་བཞིན་དུ་འགྱུར་རོ།། 
འདོད་པས་སྒྲོལ་ཞིང་།
དུས་སུ་རྒྱ་མཚོ་དང་ནམ་མཁའ་ལ་ཡང་འགྲོའོ།། 
གང་འདོད་པ་དེ་བྱེད་དོ།། 
བློ་བཟང་རྩེ་བར་བྱེད་ཅིང་དགའ་བར་བྱེད་དོ།། 
ཞེས་གཤིན་རྗེའི་གཤེད་དམར་པོའི་རྒྱུད་དུ་གོམས་པའི་ལེའུ་སྟེ་བཅུ་བདུན་པའོ།།།། 
བཅོམ་ལྡན་འདས་མས་གསོལ་པ།
བཅོམ་ལྡན་འདས་ཀྱེ་ལྟད་མོ་ལ་སོགས་པ་མངའ་བདག་གསུང་དུ་གསོལ།
སྦྱོར་བ་སྣ་ཚོགས་མ་ལུས་ཉིད།། 
དེ་བཞིན་དུས་ཀྱི་མཚན་ཉིད་དང་།། 
རང་གཟུགས་ལུས་ཀྱི་འཁྲུལ་འཁོར་ནི།། 
ད་ལྟ་བཀའ་དྲིན་མཛད་དུ་གསོལ།། 
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ལྷ་མོ་ལེགས་སོ་ལེགས་པར་བྱས།། 
མ་བརྗོད་པ་དེ་ངེས་བཤད་བྱ།། 
ཨོྃ་ཛྭཱ་ལ་ཀ་རཱ་ལ་བ་དནེ་སརྦ་སཏྭ་ཧ་ལཱ་ཧ་ལ་བཛྲེ་སུ་བཛྲེ་སྥ་ར་སྥ་ར་སྥ་ར་ཡ་སྥཱ་ར་ཡ་སརྦ་མེ་གྷ་བཱ་ཏ།
བྲྀཥྚི་སྟམྦྷ་ཡ་སྥོ་ཊ་ཡ་སྥོ་ཊ་ཡ་གྷཿ་གྷཿ་གྷཿ།
སརྦ་པཱ་ནཱི་ཡཾ་ཤོ་ཥ་ཡ་ཧཱུྃ་ཕཊ།
གསང་སྔགས་འདི་དག་བཟླས་པར་བྱ་ཞིང་ཁྲོ་བོའི་ལྟ་སྟངས་ཀྱིས་ནམ་མཁའ་ལ་བལྟ་བར་བྱའོ།། 
རླུང་དང་སྤྲིན་ལ་སོགས་པ་འཇོམས་པར་བྱེད་དོ།། 
ཨོྃ་ཕེཊ་ཀཱ་ར་ཕེཾ་ཧ་ཧ་ཧཱ་ཧཱ་ཕཊ་ཕཊ།
ཨོཾ་ཧྲཱིཿ་ཥྚྲཱིཿ་བི་ཀྲྀ་ཏཱ་ན་ན་སརྦ་ཀྲོ་དྷཱ་ན་ཀཱི་ལ་ཡ་ཀཱི་ལ་ཡ་བཛྲ་དཎྜེ་ན་ཨཱ་ཀོ་ཊ་ཡ་ཨཱ་ཀོ་ཊ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཧྲཱིྃ་བརྗོད་ནས་ལྷའི་བདག་ཉིད་ཀྱི་རྡུལ་རྣམ་པ་བདུན་སྦྱིན་པར་བྱ་སྟེ་སྦྲུལ་འབྲོས་པར་བྱེད་དོ།། 
ཨོྃ་ཡ་མཱནྟ་ཀ་ཧྲཱིཿ་ཥྚྲཱིཿ་ཧཱུྃ་ཧཱུྃ་ཕཊ་ཕཊ་ཏྲཱ་ས་ཡ་ཏྲཱ་ས་ཡ་ཙཎྜ་ཙཎྜ་པྲ་ཙཎྜ་པྲ་ཙཎྜ་ཧཱུྃ་ཕཊ།
ཅེས་པས་མ་ཧེ་འབྲོས་པར་བྱེད་དོ།། 
ཨོྃ་ཡ་མ་མརྡ་ནེ་མརྡ་ཡ་མརྡ་ཡ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
ཅེས་པ་འདིས་སྡིག་པའི་ནད་འཇོམས་སོ།། 
ཨོྃ་ཀྲོ་དྷ་ནེ་སཾ་ཀྲོ་དྷ་ཡ་སཾ་ཀྲོ་དྷ་ཡ་སྭཱ་ཧཱ།
ཞེས་པ་གཤིན་རྗེའི་གཤེད་དམར་པོའི་རྒྱུད་ཀྱི་རྒྱལ་པོར་སྔགས་ཀྱི་ལས་རབ་འབྱམས་ཀྱི་ལེའུ་སྟེ་བཅྭ་བརྒྱད་པའོ།།།། 
ལྷ་མོས་གསོལ་པ།
ཀྱེ་བཅོམ་ལྡན་འདས་གཏུམ་པོ་ཆེན་པོ་ཁྲོས་པ་ཞེས་བྱ་བའི་ཁྲོ་བོ་ཆེན་པོའི་དབང་ཕྱུག་དེའི་སྔགས་ཀྱི་ལས་རབ་འབྱམས་གསུང་དུ་གསོལ།
བཅོམ་ལྡན་འདས་ཀྱིས་བཀའ་སྩལ་པ།
མིག་ཡོན་པོ།
འཇིགས་པའི་ཡང་འཇིགས་པར་བྱེད་པ།
རྒྱན་ཐམས་ཅད་ཀྱིས་བརྒྱན་པའི་དཔའ་པོ།
རལ་གྲི་དང་སྡིགས་མཛུབ་འཆང་བ་གཏུམ་པོ་ཁྲོས་པ་ཆེན་པོའི་ང་རྒྱལ་དུ་བྱས་ནས་སྔགས་བཟླས་པར་བྱའོ།། 
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
ཅེས་པའི་གསང་སྔགས་ཆེན་པོ་གང་གི་དཔུང་པར་སོ་ན་ཅིང་གནས་པ་དེ་བདུད་ཐམས་ཅད་ལས་ངེས་པར་རྒྱལ་བར་འགྱུར་རོ།། 
ཨོཾ་ཀྲོ་དྷ་ནེ་སཾ་ཀྲོ་ཥ་ཎེ་བྷེ་ད་ནེ་ཧཱུྃ་ཕཊ།
ཆུ་ལ་མངོན་པར་བསྔགས་ནས་སྦྱིན་པར་བྱ་སྟེ་གཟེར་སེལ་བར་འགྱུར་རོ།། 
ཨོཾ་སནྟྲཱས་ནེ་ཨོ་ཧཱ་ཡ་ཧཱུྃ་ཕཊ་ཅེས་པ་འདིས་སྤྱི་གཙུག་ཏུ་བཅིངས་ན་སྲུང་ངོ།། 
ཨོཾ་ཨ་ཙ་ལེ་སཉྩ་ལེ་ཆེ་གེ་མོའི་མུ་ཁཾ་ཀཱི་ལ་ཡ་ཧཱུྃ་ཕཊ།
རྨྱོས་བྱེད་ལ་གཟུགས་བརྙན་བྱས་ནས་གྲོ་ག་ལ་བ་བླས་བྲིས་ནས་དེའི་ཁར་བཅུག་སྟེ།
ཕུར་བུས་བཏབ་ལ་ལམ་བཞི་མདོར་སྦ་བར་བྱ་སྟེ།
ཕྱིར་རྒོལ་བའི་ཁ་ལ་ཕུར་བུས་གདབ་བོ།།།། 
ཨོཾ་སརྦྦ་མཱ་ར་བྷཉྫ་ནེ་ཆེ་གེ་མོའི་པཱ་དཽ་ཀཱི་ལ་ཡ་ཧཱུྃ་ཕཊ།
སྔར་བཞིན་དུ་སྙིང་གར་བཅུག་ནས་རྐང་པ་དག་ལ་ཕུར་བུས་གདབ་པར་བྱ་སྟེ།
འགྲོ་བ་དང་འོང་བ་རེངས་པར་བྱེད་དོ།། 
ཨོྃ་བི་ཀྲྀ་ཏཱ་ནནེ་པར་བ་ལ་བྷཉྫ་ནེ་ཛམྦྷ་ཡ་ཛམྦྷ་ཡ།
སྟམྦྷ་ཡ་སྟམྦྷ་ཡ་བཛྲ་པཱ་ཤེ་ན་ཆེ་གེ་མོ་སེ་ནྱཾ་བནྡྷ་བནྡྷ།
ཨོྃ་ཧཱུྃ་ཕཊ་ཁཿ་ཤཿ་ཧཱ་ཧཱ་ཧཱི་ཧཱི་ཕེཾ་ཕེཾ་ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
སྔར་བཞིན་དུ་བཅུག་ནས་སྡེའི་བདག་པོའི་མཚོན་ཆ་ལ་ཕུར་བུས་གདབ་པ་སྟེ།
གཟུགས་བརྙན་ཁ་འོག་ཏུ་བྱས་ཏེ་སྦ་བར་བྱའོ།། 
ཕ་རོལ་གྱི་སྡེ་འོང་བ་རེངས་པར་བྱེད་དོ།། 
ཨོྃ་ད་ཧ་ད་ཧ།
པ་ཙ་པ་ཙ།
མ་ཐ་མ་ཐ།
ཛྭ་ལ་ཛྭ་ལ།
ཛྭཱ་ལ་ཡ་ཛྭཱ་ལ་ཡ།
གྲྀཧྞ་གྲྀཧྞ་ཛྭ་ལ་ཛྭ་ལ་ཧཱུྃ་ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
དུར་ཁྲོད་ཀྱི་གོས་ལ་དུག་དང་སྐེ་ཚེས་སོར་མོ་བརྒྱད་ཀྱི་ཚད་ཀྱི་ལྷས་བྱིན་མངོན་པར་བྲིས་ནས་ཕྲེང་བའི་སྔགས་ཀྱིས་བསྐོར་ཏེ་མྱོས་བྱེད་གཟུགས་བརྙན་གྱི་སྙིང་གར་བཅུག་ནས་རེའུ་མིག་ཏུ་གཞག་པར་བྱའོ།། 
དེ་ནས་ཨོཾ་ཙཎྜ་མ་ཧཱ་རོ་ཥ་ཎ་ཆེ་གེ་མོ་ལ་ཛྭ་རེ་ཎ་གྲྀཧྞ་པ་ཡ་ཧཱུྃ་ཕཊ།
ཅེས་བཟླས་ནས་དུར་ཁྲོད་ཀྱི་མེ་ལ་གདུང་བར་བྱའོ།། 
སེང་ལྡེང་དང་རྒྱ་ཤུག་གི་མེ་ལའོ།། 
དགྲ་རྣམས་ལ་རིམས་བྱེད་དོ།། 
ཨོྃ་ཛ་ཡ་ཛ་ཡ་པརཱ་ཛ་ཡ་ནི་རྫི་ཏ་ཡནྟྲེ་ཧཱི་ཧཱི་སྥོ་ཊ་ཡ་སྥོ་ཊ་ཡ་ཨུཙྪཱ་ད་ཡ་ཨུཙྪཱ་ད་ཡ།
ཤཱི་གྷྲཾ་ཀརྨ་ཀུ་རུ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
དུར་ཁྲོད་ཀྱི་རས་ལ་བྲིས་ནས་སྐུད་པ་སྔོན་པོས་དཀྲིས་ནས་དཔུང་པའམ།
མགུལ་ལམ།
མགོ་བོའམ།
རྐེད་པར་འཆང་བར་བྱེད་ན་གཞན་གྱི་སྔགས་རབ་ཏུ་མི་འབྱུང་ངོ།། 
ཨོྃ་ཙཎྜ་མ་ཧཱ་སེ་ན་གྲ་ས་གྲ་ས་ཁ་ཁ་ཁཱ་ཧི་ཁཱ་ཧི།
ཤོ་ཥ་ཡ་ཤོ་ཥ་ཡ།
མ་ར་མ་ར་མཱ་ར་ཡ་མཱ་ར་ཡ་ཆེ་གེ་མོ་ཨོཾ་ཕཊ།
དུར་ཁྲོད་ཀྱི་རས་ལ་བྲིས་ནས་སྔར་བཞིན་དུ་གཟུགས་བརྙན་དུ་བཅུག་སྟེ་སོར་མོའི་ཚད་ཀྱི་རུས་པའི་ཕུར་པས་སམ།
ལྕགས་ཀྱི་ཕུར་པས་ཕུར་བུས་བཏབ་ནས་དུར་ཁྲོད་དུ་ཁ་འོག་ཏུ་བྱས་ནས་སྦས་ན་ཉི་མ་བདུན་གྱིས་འཆི་བར་བྱེད་དོ།། 
ཨོྃ་ཙཎྜ་མ་ཧཱ་རོ་ཥ་ཎ་ཆེ་གེ་མོ་ཨུ་ཅྩཱ་ཊ་ཡ་ཧཱུྃ་ཕཊ།
ནི་མ་པའི་ཤིང་བྱ་ཁྭ་ཏའི་ཚང་ན་གནས་པ་བླངས་ཏེ།
དུར་ཁྲོད་ཀྱི་མེས་བསྲེག་པར་བྱའོ།། 
དེའི་ཐལ་བ་ལ་བརྒྱ་རྩ་བརྒྱད་དུ་མངོན་པར་བསྔགས་ཏེ།
ཁྱིམ་དང་།
གོས་ལ་གཏོར་རོ།། 
རྔ་མོ་ལ་ཞོན་པ་གཡོན་པར་བྱེད་པའི་ཞགས་པས་བཅིངས་ནས།
ལྷོའི་ཕྱོགས་སུ་དྲངས་པར་ཡིད་ཀྱིས་བསམ་པར་བྱ་སྟེ།
སྐྲོད་པར་བྱེད་དོ།། 
ཨོྃ་དྭེ་ཥ་དྭེ་ཥ་བཛྲེ་ཆེ་གེ་མོ་དང་ཆེ་གེ་མོ་པི་དྭེ་ཥ་ཡ་ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
འཐབ་བཞིན་པའི་གླང་པོ་དག་གི་རྡུལ་བཟུང་ནས་བསྒྲུབ་བྱའི་གཟུགས་བརྙན་གཉིས་བྱས་ནས་བསྣུན་པར་བྱའོ།། 
ཕན་ཚུན་སྡང་བར་བྱེད་དོ།། 
ཨོྃ་ཙཎྜ་མ་ཧཱ་རོ་ཥ་ཎ་ཧྲིྃ་ཧྲིྃ་ཧྲོྃ་གྷོ་ར་རཱུ་པེ་ཎ་ཙ་ཊ་ཙ་ཊ་པྲ་ཙ་ཊ་པྲ་ཙ་ཊ།
ཧ་ན་ཧ་ན་གྷ་ཏ་ཡ་གྷ་ཏ་ཡཱ་ཀཌྜྷཱ་ཀཌྜྷཱ་པྲ་སྥུ་ར་པྲ་སྥུ་ར།
པྲ་སྥཱ་ར་ཡ་པྲ་སྥཱ་ར་ཡ།
ཀཱི་ལ་ཡ་ཀཱི་ལ་ཡ།
ཛམྦྷ་ཡ་ཛམྦྷ་ཡ།
སྟམྦྷ་ཡ་སྟམྦྷ་ཡ་ཆེ་གེ་མོ་ལ་ཧཱུྃ་ཕཊ།
གྲོ་ག་ལ་ཏཱ་ལའི་སྨྱུ་གུས་རུས་སྦལ་སོར་དྲུག་པར་མཉམ་པར་བྲིས་ནས་རྐང་པ་བཞི་ལ་ཧྲཱིཾ་གི་ཡི་གེ་དང་།
ཥྚྲིཾའི་ཡི་གེས་ཁའི་དབུས་སུ་སོན་པར་དཀྲིས་པར་བྲིས་ནས།
དེ་ནས་སྒྲུབ་པ་པོས་དེའི་རྒྱབ་ཏུ་སྔགས་ཀྱི་ཕྲེང་བ་གཞན་གྱིས་ཀུན་ཏུ་དཀྲིས་ཏེ་མཆོད་ཅིང་།
དེ་ནས་བརྩམ་པར་བྱའོ།། 
སོ་ཕག་གི་སྟེང་དུ་བཞག་ནས་རུས་སྦལ་མང་པོས་འགེབས་སོ།། 
སྲད་བུ་དམར་པོས་ཀུན་ཏུ་དཀྲིས་ནས་རྐང་པ་རབ་ཏུ་བསྡུས་ནས་མི་འདེགས་པར་བྱས་ལ།
རྐང་པ་གཡོན་པས་བརྡེག་པར་བྱའོ།། 
ཆེ་གེ་མོ་མེ་བས་མཱ་ན་ཡ་ལན་བདུན་གྱིས་དགྲའི་ཁ་རེངས་པར་བྱེད་དོ།། 
ཨོྃ་ཙི་ལི་ཙི་ལི།
མི་ལི་མི་ལི་མཱ་ལི་ཏེ་ཧཱུྃ་ཕཊ།
མིག་འཛུམས་པ་ཉམས་པར་བྱེད་དོ།། 
ཨོཾ་ཙྪྲཱིཾ་ཙྪྲིཾ་ཙྪྲིུཾ་ཤོ་ཥ་ཡ་ཤོ་ཥ་ཡ།
དྷ་ར་དྷ་ར།
བནྡྷ་བནྡྷ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
བ་ལང་གི་རུས་པའི་ཕུར་པ་སོར་བརྒྱད་པའི་ཚད་ལ་བརྒྱ་རྩ་བརྒྱད་དུ་མངོན་པར་བསྔགས་ནས་བ་ལང་གི་གནས་སུ་སྦས་ནའོ་མ་མི་འཛག་གོ།
ཨོྃ་བ་ལི་པཏྟཾ་པ་ཏ་ཡ་སུ་ར་པ་ཏི་མཱ་ཛྙཱ་པ་ཡ་ཏི་ཛྭཱ་ལ་ཡ་ཛྭཱ་ལ་ཡ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
གྲོག་མཁར་གྱི་སའི་རྡོ་རྗེ་ལ་བརྒྱ་རྩ་བརྒྱད་དུ་མངོན་པར་བསྔགས་ཏེ།
ཚོང་པའི་ཁྱིམ་དུ་སྦ་བར་བྱ་སྟེ།
ཟོང་མི་བྲི་ནོ།། 
ཨོྃ་ཧྲཱིཾ་ཧྲིཾ་ཏྲཾ་པྲཾ་ཡམ་མ་ཐ་ནེ་ཨཱ་ཀཌྜྷྱཨཱ་ཀཌྜྷྱ་ཀྵོ་བྷ་ཡ་ཀྵོ་བྷ་ཡ།
སརྦ་ཀཱ་མ་པྲ་སཱ་དྷ་ནེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
གྲོ་གའི་འདབ་ལ་གུར་གུམ་དང་ཡང་དག་པར་ལྡན་པས་ལྷ་ཕྱག་གཉིས་པ་ལག་ན་ཞགས་པ་དང་ལྕགས་ཀྱུ་ཅན་འདོད་པ་དྲག་ཅིང་འཇིགས་པར་བྱེད་པ་བྲིས་ལ།
གླང་པོ་ཆེའི་ཆང་དང་།
ཟླ་མཚན་དང་།
མེ་ཏོག་གིས་སྔགས་ཀྱི་ཡི་གི་རྣམས་སྤེལ་བར་བྱའོ།། 
ཨོྃ་སྤྱི་བོར་རོ།། 
ཧཱུྃ་སྙིང་གར་རོ།། 
ཧྲཱིཾ་ལྟེ་བར་རོ།། 
ཏྲཾ་མིག་ཏུའོ།། 
དེ་ལ་ཕྲེང་བའི་སྔགས་ཀྱིས་བསྐོར་ནས་ཕྱེ་མ་དམར་པོས་བགོས་ནས།
སྐྱེས་པའི་ཐོད་པར་བཅུག་ནས།
མར་དང་།
སྦྲང་རྩི་དང་།
མྱོས་བྱེད་ཀྱིས་བཀང་སྟེ་སྲད་བུ་དམར་པོས་དཀྲིས་ནས།
མགོ་བོའི་གནས་སུ་སྦ་བར་བྱའོ།། 
རྐང་པ་གཡོན་པས་མནན་ནས་བཟླས་པར་བྱ་སྟེ།
སྟོང་ཕྲག་ཉི་ཤུ་རྩ་ལྔས་གྲོང་གཡོ་བར་འགྱུར་རོ།། 
ཨོྃ་ཨཱ་ཀཌྜྷྱ་ཨཱ་ཀདྦྷྱ་མོ་ཧ་ཡ་མོ་ཧ་ཡ་ཆེ་གེ་མོ་མེ་བ་ཤཱི་བྷ་བ་ཏུ་སྭཱ་ཧཱ།
ལྟོ་བའི་སྲིན་བུ་ཕྲ་མོའི་ཕྱི་མ་དང་།
ཁུ་བ་དང་།
མིང་མེད་ཀྱི་ཁྲག་དག་གིས་བ་ཌི་ཀ་བྱས་ནས་མངོན་པར་བསྔགས་ཏེ།
བཟའ་བ་དང་།
བཏུང་བ་ལ་སྦྱིན་པར་བྱའོ།། 
གྱེན་དུ་འཁོར་བའི་འདབ་མ་དག་དང་།
བུང་བའི་གཤོག་པ་དག་དང་།
རྒྱལ་པོ་གཉིས་ཀྱི་སོ་དག་དང་།
ཤི་བའི་ཕྲེང་བའི་ཕྱེ་མ་འདིས་རྣམ་པར་བཏགས་པས་བརྒྱ་ལ་བའི་ལུས་ཅན་ལུས་ཅན་གྱི་རྗེས་ནས་རྗེས་སུ་རྒྱུག་གོ།
ཨོྃ་ཤྭེ་ཏེ་གྲྀ་དྷྲྀ་ཎཱི་ཁཱ་ཧི་པཉྩ་རཱུ་པཱི་ཎྱ་ཁཿ་ཁཿ་ཧཿ་ཧཿ་སཿ་སཿ་ཙཎྜ་མ་ཧཱ་རོ་ཥ་ཎ་སེ་ན་ཨཱ་ཛྣྭ་པ་ཡ་ཏི་སྭཱ་ཧཱ།
ཡང་ན་ཨོྃ་སཾ་ཀཱ་རི་ཎི་ཙཾ་བཾ་ཧཱཾ་ཧཾ་ཧཱུྃ་ཧཿ།
དུག་ཐམས་ཅད་འཇོམས་པར་བྱེད་དོ།། 
ཨོྃ་ནཱ་གཱ་རི་དྷཱ་མ་ནེ་ཧ་ར་ཧ་ར་ཕཊ་ཕཊ།
ས་ལས་འདས་པའི་སྒོ་ལ་ཙཱི་ར་ཀ་ར་ཛའི་གོས་བཟུང་ནས་འཇུག་གོ།
ཨོྃ་ཨཱ་ནེ་ཀཱ་ཎེ་ཆེ་གེ་མོ་བ་ཤཱི་ཀུ་རུ་སྭཱ་ཧཱ།
དྲི་བཟང་པོ་ཅན་གྱི་མེ་ཏོག་དཀར་པོ་སྦྱིན་པ་ལས་དབང་དུ་བྱེད་དོ།། 
ན་མོ་བཱི་ཏ་རཱ་གཱ་ཡ་མཻ་ཏྲི་སིདྡྷ་ལོ་ཙི་ནི་སྭཱ་ཧཱ།
ཆུ་ལ་མངོན་པར་བསྔགས་ནས་དེས་མིག་བཀྲུས་པ་ལས་རབ་རིབ་འཇོམས་པར་བྱེད་དོ།། 
ཨོྃ་ས་བ་ན་ཁ་ཁ་ཙཱུརྞུ་ཁཱ་ད་ནཱ་ཏྲ་ན་པྲ་བྷ་བ་ཏི།
ཨཱ་དིཏྱར་ཐ་བེ་གེ་ན་བཱ་སུ་དེ་བ་ལེན་ཙ།
ག་རུ་ཌ་བཱཀྵི་པཱ་ཏེ་བྷཱུ་མྱཱཾ་གཙྪ་བི་ཥཾ་སྭཱ་ཧཱ།
སྦྲུལ་དང་།
སྡིག་པ་དང་།
ཀརྐ་ཊ་ལ་སོགས་པའི་དུག་འཇོམས་པར་བྱེད་དོ།། 
ཨོྃ་ཙཱ་མུཎྜེ་ཨ་ཛི་ཏེ་ཨ་པ་རཱ་ཛི་ཏེ་ཕུ་ཕུ་རཀྵ་རཀྵ་སྭཱ་ཧཱ།
བོང་བ་ལ་ལན་བདུན་མངོན་པར་བསྔགས་ནས་ཕྱོགས་བཞིར་འཕང་བར་བྱའོ།། 
དེ་བཞིན་དུ་གཅིག་གཞག་པར་བྱའོ།། 
ཨོྃ་ཛམྦྷ་ནཱི་སྟ་མྦྷ་ནཱི་མོ་ཧ་ནཱི་སརྦ་དུཥྚ་པྲ་ཤ་མ་ནཱི་སྭཱ་ཧཱ།
ཆོམ་རྐུན་མི་འབྱུང་ངོ།། 
ཨོྃ་ནམཤྩཎྜ་ཀྲོ་དྷཱ་ཡ་ཧུ་ལུ་ཧུ་ལུ་ཏིཥྛ་ཏིཥྛ་བནྡྷ་བནྡྷ་མོ་ཧ་ཡ་མོ་ཧ་ཡ་ཧ་ན་ཧ་ན་ཧཱུྃ་ཕཊ།
མེ་ཏོག་ལ་སོགས་པ་ལ་ཡོངས་སུ་བཟླས་ཏེ།
བྱིན་པ་ལས་དབང་དུ་བྱེད་དོ།། 
ན་མོ་ར་ཏྣ་ཏྲ་ཡཱ་ཡ།
ཨོཾ་ཊཿ་སུཿ་བིསྨ་རེ་སྭཱ་ཧཱ།
ཀེ་ཏ་ཀཱིའི་འདབ་མ་ལུས་ལ་བཅངས་ན་རིམས་ཐམས་ཅད་འཇོམས་པར་བྱེད་དོ།། 
ཞེས་པ་གཤིན་རྗེའི་གཤེད་དམར་པོའི་རྒྱུད་དུ་དཔའ་བོ་གཅིག་པའི་སྒྲུབ་ཐབས་ལ་སོགས་པ་འཁྲུལ་འཁོར་དང་།
སྔགས་ཀྱི་ལེའུ་སྟེ་བཅུ་དགུ་པའོ།།།། 
བཅོམ་ལྡན་འདས་མས་གསོལ་པ།
ཀྱེ་བཅོམ་ལྡན་འདས་ལྟད་མོ་ཉན་པར་འཚལ་ལོ།། 
ཤཱ་ཁོ་ཊ་ཀའི་རྩ་བ་དང་།
བ་རུ་ར་འི་རྩ་བ་གཅིག་ཏུ་བྱས་ནས་ཁྱིམ་དུ་གཞག་པར་བྱ་སྟེ་རྩོད་པར་འགྱུར་རོ།། 
ད་དྷུ་རའི་མེ་ཏོག་གི་དབུས་སུ་གནས་པའི་གུཎྜ་ཀ་དྲི་བཟང་པོའི་མེ་ཏོག་གི་དབུས་སུ་བཅུག་པ་བསྣོམས་པ་ཙམ་གྱིས་མགོ་ལ་གཟེར་འབྱུང་ངོ།། 
རྩ་བ་མོ་སྣར་བཅུག་པས་གྲོལ་ལོ།། 
ཁྱི་མོའི་མངལ་གྱི་མལ་སྟན་དེ་ཡིས་བདུགས་ཏེ།
བསྐོར་ལ་རྨ་བྱའི་མཇུག་མས་གཡས་སུ་བསྐོར་བས་རི་མོ་འཕྲོག་གོ།
གཡོན་དུ་བསྐོར་བས་ཐར་རོ།། 
ཁྭ་ཏའི་སྙིང་ཁྲག་གིས་ཤིང་ཨ་མྲའི་འདབ་མ་ལ་དེའི་འདབ་མའི་སྙུག་གུས་བྲིས་པའི་འཁྲུལ་འཁོར་གང་གི་བཤང་བ་ལ་བཞག་པ་དེ་ཁྭ་ཏས་ཟ་བར་བྱེད་དོ།། 
བྷ་གའི་རྣམ་པའི་དོང་བྱས་ནས་བུ་ད་མེད་ཀྱི་བཤང་བ་དང་།
སྡིག་པ་དང་།
བཏྟྲི་ཀ་དང་ལྡན་པ་བཅུག་ནས་བྱུག་པར་བྱ་སྟེ།
དེའི་ཚེ་ལམ་དུ་གནོད་པར་བྱེད་དོ།། 
ཤིང་སྣུ་ཧིའི་འོ་མས་བསྒོས་པའི་ཏིལ་གྱི་ཏིལ་མར་བསྐུས་པ་ལས་མགོ་སྐྱེས་དཀར་པོར་འགྱུར་རོ།། 
སྐྲ་བཞར་བ་ཡིས་ཐར་རོ།། 
བྱི་ལ་མོའི་ཕྲུ་མ་དང་།
མི་མོའི་ཕྲུ་མ་དག་གིས་བདུགས་པ་ལས་བརྩིགས་པའི་རི་མོ་མི་མཐོང་བར་བྱེད་དོ།། 
སྦྲང་རྩིའི་བདུགས་པས་ཐར་རོ།། 
རྔ་མོའི་ཐོད་པ་དང་།
དབྱུག་པ་དཀར་པོ་དང་།
སྐུད་པ་ལ་བབ་ལས་བསྒོས་ནས་ལག་པ་ལ་བ་སྐུས་ནས་བཀུག་པར་བྱས་ན་རི་མོ་མི་མཐོང་ངོ།། 
ལག་པ་བཀྲུས་པ་ལས་ཐར་རོ།། 
བུད་མེད་ཀྱི་ཕྲུ་མའི་བདུགས་པ་ལས་རི་མོ་འགེབས་པར་བྱེད་དོ།། 
གུ་གུལ་གྱིས་བདུགས་པ་ལས་ཐར་རོ།། 
སྦལ་བའི་ཞུན་མར་གྱི་མིག་སྨན་ལས་ཁྱིམ་དུ་ཡོད་པའི་སྦྲུལ་མཐོང་ངོ།། 
མར་མེ་མནལ་བའི་མེ་ལ་མུ་ཟིའི་ཕྱེ་མ་བྱིན་པ་ལས་འབར་བར་བྱེད་དོ།། 
ཤིང་སྣུ་ཧིའི་རྩ་བ་དང་བུ་རམ་ཟོས་ན་གཉིད་མེད་པར་འགྱུར་རོ།། 
ཀཱ་མཱ་ཙིའི་རྩ་བ་གཙུག་ཏོར་དུ་བཅིང་བར་བྱ་སྟེ་གཉིད་མེད་པར་འགྱུར་རོ།། 
ཀླུ་འདུལ་བར་བྱེད་པ་དང་ཀ་དྲོ་ཎིའི་མེ་ཏོག་གི་རྩ་བ་དང་།
ཡུང་བ་དང་།
འབྲས་ཐུག་པོ་ཆེ་བཏགས་ནས་དྲིལ་ཕྱིས་བྱས་པ་ལ་ས་ཆུ་ཡོངས་སུ་ཟད་པ་ལས་རྒྱལ་ལོ།། 
ཤིང་ཤཱ་ལ་མ་ལིའི་རྩ་བ་ལ་མཚལ་དང་ལྡན་པ་ཟོས་པ་ལས་མེ་ཏོག་ལྟུང་བར་བྱེད་དོ།། 
ཀཱ་ཀུཥྛ་དང་།
མཱ་དིར་སྦྱིན་པར་བྱ་བ་འམ།
ཡང་ན་ཏཱམྦཱུ་ལ་ཡིས་རྡུལ་དང་བྲལ་བར་འགྱུར་རོ།། 
ཤིང་སྣུ་ཧིའི་ལོ་མ་དང་།
མརྐ་ཊའི་ས་བོན་དང་།
ཤིང་སྲིན་གྱི་ཕྱེ་མ་བུ་རམ་དང་ལྷན་ཅིག་ཟོས་པ་ལས་ཁྲག་ལྟུང་ངོ།། 
ཏེའུ་ལོའི་ཕྱེ་མས་རྟའི་སྣ་ལ་བཀུས་ན་ཟས་མི་བྱེད་དོ།། 
ཙནྡན་གྱིས་བཀྲུས་པ་ལས་ཐར་རོ།། 
ཤིང་ཀེ་ཏ་ཀཱིའི་རྩ་བ་མགོ་ལ་བཅིང་བར་བྱ།
ཤིང་འབྲ་གོའི་རྩ་བ་ལག་པ་ལ།
ཏཱམྦཱུལའི་རྩ་བ་ཁ་རུའོ།། 
སྐར་མ་རྒྱལ་ལ་གདོན་པར་བྱའོ།། 
བྱང་ཕྱོགས་སུ་བལྟས་ཏེ་གཅེར་བུ་སྐྲ་གྲོལ་བར་གྱུར་ནས་གསུམ་པོ་རྣམས་ཅུང་ཟད་བཏགས་ནས་བཏུང་བར་བྱ་སྟེ།
མཚོན་ཆས་འཇོམས་པར་མི་འགྱུར་རོ།། 
ཤོ་ནཱ་ཀཱ་དང་།
བཱི་ཛ་བཱུ་ར་ཀ་རྐང་པའི་ཚད་གཉིས་པོ་ཤ་བའི་པགས་པའི་ཁུད་དུ་མཉེས་ཏེ།
ཨོ་ཥ་ཎཱི་ཟོས་ནས་ལྕེའི་མཐིལ་དུ་བཞག་པ་ལས།
འབྲས་བུ་གདུང་བར་འགྱུར་ཞིང་སྐྱེ་བར་མི་བྱེད་དོ།། 
ཞེས་གཤིན་རྗེའི་གཤེད་དམར་པོའི་རྒྱུད་དུ་ཐུན་མོང་གི་སྨན་གྱི་ལེའུ་སྟེ་ཉི་ཤུ་པའོ།།།། 
ཀྱེ་བཅོམ་ལྡན་འདས་སེམས་ཅན་རྣམས་དུས་བྱེད་པ་ངེས་པར་བྱེད་པའི་མཚན་མ་རྣམས་བཅོམ་ལྡན་འདས་ཀྱིས་བསྟན་དུ་གསོལ།
རྐང་པ་དང་རྐན་ལ་ཕུག་ནས་མིག་ཏུ་ཟུག་པ་ལས་ཟླ་བ་གསུམ་གྱིས་གྲུབ་བོ།། 
རྣ་བར་ཕུག་པས་ཟླ་བ་བཞེས་སོ།། 
མཛོད་སྤུར་ཟུག་པ་ལས་ཉི་མ་གཅིག་གིས་སོ།། 
རྐང་པ་དང་རྐན་ལ་ཕུག་ནས་ལྟེ་བར་ཟུག་པ་ལས་ཟླ་བ་གསུམ་གྱིས་འཆིའོ།། 
རྐང་པ་དང་རྐན་ལ་ཕུག་ནས་སྣ་ལ་ཟུག་པ་ལས་ཟླ་བ་གསུམ་གྱིས་སོ།། 
བཤང་བ་རབ་ཏུ་འཛག་པའི་དུས་མཚུངས་པར་སྦྲིད་པ་བྱུང་ན་ལོ་གཅིག་གིས་སོ།། 
ཆགས་པ་སྤྱོད་པའི་དབུས་སམ།
མཐར་སྦྲིད་པ་བྱུང་བས་དེ་དང་འདྲ་འོ།། 
མཐེའུ་ཆུང་ཐམས་ཅད་དུ་ཟུག་པ་ལས་ཟླ་བས་སོ།། 
སྙིང་དང་།
མགྲིན་པར་ཟུག་པ་ལས་ཕྱོགས་གསུམ་གྱིས་སོ།། 
མཚུངས་པར་རྐན་ལ་གསུམ་ཟུག་པ་ལས་ཉི་མ་གསུམ་གྱིས་སོ།། 
རྐང་པའི་མཐེ་བོང་ནས་བརྩམས་ནས་ལྟེ་བའི་མཐར་ཐུག་པར་ཟུག་པ་ལས་ཟླ་བ་དྲུག་གིས་སོ།། 
སྣའི་རྩེ་མོའི་ཤ་ལྷོད་པར་གྱུར་ན་མཚན་མོ་བདུན་གྱིས་སོ།། 
ཆགས་པ་སྤྱོད་པའི་དུས་སུ་རྣ་བདག་གི་དྲིལ་བུའི་སྒྲ་ལས་ཟླ་བ་གསུམ་གྱིས་སོ།། 
རྣ་བའི་རྩ་བ་དང་།
སྨིན་མའི་དབུས་དང་།
མགོ་བོའི་རྩེ་མོ་རྣམས་སུ་སོ་སོ་སོ་སོར་ཟུག་པ་ལས་ཉི་མ་གཅིག་གིས་སོ།། 
སེན་མོ་ལ་དམར་བ་མི་མཐོང་བ་ལས་ཟླ་བ་དྲུག་གིས་སོ།། 
སོ་བསྐམས་པ་ལས་ཟླ་བ་དྲུག་གིས་སོ།། 
འགོག་མེད་མ་མ་མཐོང་ན་ཟླ་བ་དྲུག་གིས་སོ།། 
ལྟེ་བ་ཕྱིན་ཅི་ལོག་པ་ལས་སོ།། 
བུ་ག་ཐམས་ཅད་མཐོང་བ་ལས་ཕྱོགས་གསུམ་གྱིས་སོ།། 
ཧ་འདེབས་པ་གྲང་བར་ཚོར་ན་ཞག་བདུན་གྱིས་སོ།། 
མིང་མེད་ཀྱི་རྩ་བར་རི་མོ་ནག་པོ་མཐོང་བ་ལས་ཉི་མ་བཅྭ་བརྒྱད་ནའོ།། 
ཡན་ལག་ཐམས་ཅད་བསིལ་བར་མཐོང་བ་ལས་ཉི་མ་བཅུ་ཡིས་སོ།། 
ཁྲུས་བྱས་པ་བྱས་མ་ཐག་བསྐམས་པ་ན་ཟླ་བ་གཉིས་ནའོ།། 
ལུས་དྲི་ངན་པ་ལས་མཚན་མོ་གསུམ་གྱིས་སོ།། 
གཅིན་གཡོན་དུ་འཁོར་བ་ལས་ཟླ་བ་དྲུག་གིས་སོ།། 
ལུས་དང་མིག་རེངས་ན་ཉི་མ་གཅིག་གིས་སོ།། 
སྣའི་རྩེ་མོ་མ་མཐོང་བ་ལས་ཟླ་བ་ཕྱེད་ཀྱིས་སོ།། 
འདི་དག་དེ་བཞིན་རྣལ་འབྱོར་པས།། 
ཤེས་ནས་བསམ་གཏན་སྒོམ་ལ་འབད།། 
རྣལ་འབྱོར་པས་ནི་ཀློག་པ་དང་།། 
སྔགས་བཟླས་པ་ལ་བརྩོན་པར་བྱ།། 
སྲུང་བ་ལྔ་སོགས་བཀླག་པ་ཡང་།། 
རང་ངམ་གཞན་གྱིས་བྱ་བའོ།། 
ཉིན་རེར་ཚོགས་ལ་ཟས་དང་ནི།། 
དགེ་འདུན་ཟས་དང་དེ་བཞིན་གཞན།། 
དམན་དང་ཞན་ལ་རྗེས་བརྩེ་བས།། 
སེམས་ཅན་རྣམས་ལ་རྟག་ཏུ་བྱ།། 
ཞེས་པ་སྣ་ཚོགས་རྒྱུད་དུ་གསུངས།། 
ཞེས་སོ།། 
དེ་ནས་བཅོམ་ལྡན་འདས་མ་ཡིས།། 
བཅོམ་ལྡན་འདས་ལ་དམ་པོ་ཡིས།། 
འཁྱུད་ནས་པདྨས་རྡོ་རྗེ་ནི།། 
རྒྱས་པར་བྱས་ནས་རབ་གསོལ་བ།། 
རྫོགས་པའི་རིམ་པའི་རྣལ་འབྱོར་ལ།། 
སྒོམ་པ་ཇི་ལྟ་བུ་ཞིག་འགྱུར།། 
རྣལ་འབྱོར་པ་རྣམས་ཕན་དོན་དུ།། 
ཞུས་པ་འབྲས་བུར་བཅས་པར་མཛོད།། 
བཀའ་སྩལ་པ།
རྫོགས་པའི་རིམ་པའི་རྣལ་འབྱོར་གང་།། 
རྣལ་འབྱོར་བརྩོན་པའི་རྣལ་འབྱོར་པ།། 
ཉིན་མཚན་མཉམ་པའི་ཚུལ་དུ་ནི།། 
སེམས་གཅིག་གིས་ནི་བསྒོམ་པར་བྱ།། 
རེ་ཞིག་རང་གི་བུད་མེད་བསམ།། 
སྲིད་པའི་ངོ་བོས་ངེས་པར་རྒྱས།། 
ཤིན་ཏུ་བརྟན་ཞིང་མངོན་སྦྱོར་བས།། 
ཇི་བཞིན་ཁོ་ནར་གསལ་བར་འགྲོ།། 
དེ་ནས་མ་དང་བུ་མོའམ།། 
རྣལ་འབྱོར་མ་དང་ཚ་མོ་དང་།། 
གཞན་ཡང་ཉེ་དུ་མོ་རྣམས་ཀུན།། 
གཏུམ་མོ་དེ་བཞིན་བྲམ་ཟེ་མོ།། 
དེ་སོགས་མི་མོའི་ཚོགས་པ་ཀུན།། 
ཆོ་ག་བཟང་པོས་བསྙེན་པར་བྱ།། 
ཇི་ལྟར་དབྱེ་བ་མི་ཤེས་པ།། 
དབྱེ་བས་རྗེ་བཙུན་ཆོག་ཤེས་པ།། 
སྒྲུབ་པོ་མནར་མེད་འཁྲིད་པར་བྱེད།། 
འཇིག་རྟེན་འདིར་ནི་འགལ་བ་ཉིད།། 
འཇིག་རྟེན་ཕ་རོལ་བདེན་པ་བཅོམ།། 
དེ་ཕྱིར་ཀུན་ཏུ་རབ་འབད་པས།། 
བློ་བཟང་ལེགས་སྦས་ཡང་དག་བརྩམ།། 
མཁའ་འགྲོ་མ་སྔགས་བཞིན་སྦས་ནས།། 
ཇི་ལྟར་སངས་རྒྱས་ཀྱིས་གསུངས་པའི།། 
ཡིད་དང་རྗེས་མཐུན་ཕྱོགས་སུ་ནི།། 
ཉེ་བར་འཚེ་བ་ཀུན་སྤངས་ཏེ།། 
རང་སེམས་དགའ་བའི་འདོད་པ་མོ།། 
རབ་དང་དེ་དག་ཡང་དག་བླངས།། 
དབེན་ཞིང་དུབ་པ་མེད་བྱས་ནས།། 
ཇི་ལྟར་རྙེད་པའི་དངོས་པོ་ནི།། 
གཉིས་ཀྱིས་བརྟན་པ་བསྒོམ་པར་བྱ།། 
བློ་བཟང་ཕན་ཚུན་སྦྱོར་བ་ལས།། 
བུད་མེད་རང་ལ་མངོན་ཕྱོགས་བྱས།། 
ཞུགས་ནས་གཉིས་དག་ཕན་ཚུན་དུ།། 
ཆགས་པས་བརྟན་པོར་བལྟ་བར་བྱ།། 
དེ་ནས་བཞིན་ལ་བལྟ་བསམས་ནས།། 
རྩེ་གཅིག་ཡིད་ཀྱིས་གནས་པར་བྱ།། 
དེ་བཞིན་བདེ་བ་སྦར་བྱེད་པའི།། 
ཚིག་ནི་དེ་ཉིད་ལ་བརྗོད་བྱ།། 
དེ་ཡི་བུ་དང་ཁྱིམ་ཐབ་ཁྱོད།། 
བདག་གིསྤུན་དང་མེས་པོའོ།། 
ཁྱོད་ངའི་མ་དང་ཆུང་མ་སྟེ།། 
རྣལ་འབྱོར་མ་དང་ཚ་མོའོ།། 
སྐྱེས་བུ་བདུན་གྱི་འབངས་པ་ཡིན།། 
ཁྱོད་ཞལ་ཉིད་ཀྱི་འབངས་དང་བྲན།། 
བདེ་བ་སྦར་བར་བྱེད་པའི་མཆོག།
དེ་འདྲའི་ཚིག་ནི་བརྗོད་པར་བྱ།། 
ཁྱོད་ངའི་ཕ་མ་ཆུང་མ་དང་།། 
རྣལ་འབྱོར་མ་དང་ཚ་མོ་སྟེ།། 
ང་ནི་ཁྱོད་ཀྱི་དུས་ཀུན་འབངས།། 
ནུས་པ་རྣོན་པོར་ཤིན་ཏུ་ཆགས།། 
བརྩེ་བའི་མ་ཡིས་བདག་ལ་གཟིགས།། 
མཛའ་བའི་ལྟ་བས་ངེས་བལྟས་ནས།། 
དེར་བ་དག་སྐྱེས་བུ་ལ་འཁྱུད་དེ།། 
ཡང་དང་ཡང་དུ་འོ་བྱས་ནས།། 
ཡི་གེ་གསུམ་ནི་སྟེར་བར་བྱེད།། 
དེ་ནས་དེ་ལ་བརྟན་བལྟས་ནས།། 
དེ་མཆུ་སོ་ཡིས་བཙིར་བྱས་ཏེ།། 
རྣལ་འབྱོར་པ་ཤཱི་ཏ་སྒྲོགས་བྱེད་ཅིང་།། 
དེ་ལའངསྟ་ཟུར་དུ་བྱ་བ་ས།། 
རང་བདེ་འབྱུང་བ་བཅིང་བར་བྱ།། 
ས་མ་དམྦྷ་ཀ་ཉིད་ཀྱང་།། 
བཅིངས་པ་འངས་ཚོགས་མིང་ཅན་ནོ།། 
བུང་བའི་དྲ་བ་བཅིངས་པ་ཡང་།། 
རྐང་པ་སྟེང་ནས་འཛེག་འཁྲུལ་འཁོར།། 
དེ་བཞིན་ཁོ་ནར་རུས་སྦལ་གྱི།། 
བཅིངས་པ་འང་ཀུན་ཏུ་བཟང་པོ་ཉིད།། 
དེ་ལ་སྐྱིལ་ཀྲུང་དབུས་སུ་ནི།། 
ལྔ་གསུམ་ཙོག་པུའི་གདན་དུ་ནི།། 
བྱས་ནས་དཔུང་ཟུང་ཕྲག་པར་རོ།། 
རྡོ་རྗེར་ཁྲག་ནི་མཉམ་པར་ཏེ།། 
པདྨས་སྦྲང་རྩི་འཇིབས་པར་བྱ།། 
དེ་མཐོང་ནས་ནི་མིག་གཡོ་ཞིང་།། 
གདོང་ཡང་དྲི་ཡིས་བྱུགས་བྱས་ནས།། 
དེ་ནས་ནུ་མར་བཙིར་བར་བྱ།། 
བརྟན་པར་ཕྱོགས་ནས་དེ་ཡི་ཁར།། 
རེག་ནས་ཁ་རུ་སྦྱིན་པར་བྱེད།། 
སྐྱོད་ཅིག་ཅེས་ཀྱང་སྨྲ་བར་བྱ།། 
དེ་ཡིས་འདི་འདྲར་བརྗོད་པར་བྱ།། 
བདག་གི་བཟའ་བ་རྣམ་སྣང་མཛད།། 
བྱས་པ་ཤེས་པར་འགྱུར་བ་ཉིད།། 
རྡོ་རྗེ་སྐྱེས་བདེ་བདག་ལ་སྩོལ།། 
འདམ་སྐྱེས་འདབ་མ་གསུམ་པ་ནི།། 
གེ་སར་སྦྲང་རྩིས་བརྒྱན་པ་ལྟོས།། 
ཨེ་མ་བདེ་བ་ལྡན་པའི་ཞིང་།། 
ཆགས་པ་སངས་རྒྱས་ཉེ་བར་མཛེས།། 
ཆགས་ཅན་རྣམས་ཀྱི་བདེ་སྟེར་ཞི།། 
རྟོག་པ་ཐམས་ཅད་རྣམ་པར་སྤངས།། 
ཡིད་ནི་འདོད་ཆགས་ཀྱིས་དཀྲུགས་པས།། 
བུད་མེད་གན་རྐྱལ་བསྒྱེལ་ནས་ནི།། 
ཕྲག་པར་རྐང་པ་ཟུང་བྱིན་ནས།། 
འོག་དང་སྟེང་དུ་ངེས་བརྟགས་ནས།། 
དེ་ཡི་པདྨ་རྒྱས་པ་ཡི།། 
པདྨའི་བུ་གར་འཇུག་པར་བྱེད།། 
པདྨའི་འདབ་མར་ཤའི་སྙིང་པོ།། 
ལྡན་པར་རྡོ་རྗེ་དེ་བཅུག་ནས།། 
ཇི་ལྟར་བདག་གིས་བྱེ་བ་ནི།། 
ཉིས་སྟོང་འབུམ་དང་དུང་ཕྱུར་བར།། 
དབུས་སུ་སེམས་ལ་རབ་མཆོད་བྱ།། 
བདག་ལ་རླུང་པད་སྙིང་པོ་ལས།། 
སྙིང་པོ་བླ་མེད་རྡོ་རྗེའི་རྩེར།། 
རཀྟ་བན་དྷུ་ཀ་མཚུངས་པ།། 
རྫོགས་པའི་སངས་རྒྱས་རྗོད་པར་བྱེད།། 
བློ་ལྡན་རྩེ་གཅིག་སེམས་ཀྱིས་དེར།། 
ཡང་ནས་ཡང་དུ་བསམ་གཏན་བྱ།། 
གཡོ་མེད་བརྟན་པའི་སེམས་ཀྱིས་ནི།། 
འཁོར་ལོའི་བདེ་བ་ཉིད་བསྒོམ་བྱ།། 
དེ་ལས་སོ་སོར་མཆོག་བྱིན་ནས།། 
དགའ་བའི་སྐད་ཅིག་ཉིས་འགྱུར་ཉིད།། 
ཇི་སྲིད་རབ་བརྗོད་འདི་ལྟ་བུའི།། 
གཟུགས་སུ་སྐད་ཅིག་ཙམ་བསམ་བྱ།། 
བུད་མེད་རི་མོ་བསྐྱེད་མ་ཡང་།། 
འགྲོ་གསུམ་རྣམས་ཀྱི་བདེ་བ་གཅིག།
སྦྱིན་མ་ཞི་མ་འདིར་སྡང་བས།། 
ཚིག་རྩུབ་པ་ཡི་སྡིག་པའི་ལས།། 
ཡང་དག་གནས་ཤིང་ཟད་མ་ཡིན།། 
དེ་ཉིད་ཀྱིས་དེ་གཏིང་དཔག་པར།། 
དཀའ་བའི་དམྱལ་བ་ངུ་འབོད་དུ།། 
རྟག་ཏུ་སྡུག་བསྔལ་འོ་དོད་འབོད།། 
མང་པོར་ལུས་ནི་སྲེག་བྱེད་ཅིང་།། 
བསྐལ་པ་གསུམ་དུ་གནས་པར་འགྱུར།། 
བུད་མེད་ཡོན་ཏན་བརྗོད་ཅི་དགོས།། 
སྙིང་རྗེས་ཉིན་མོར་བྱེད་པ་ལས།། 
སེམས་ཅན་ཀུན་ལ་ཡོངས་སུ་འཛིན།། 
བུད་མེད་སེམས་ཀྱིས་སོ་སོར་གནས།། 
ནུབ་པར་གྱུར་ནས་སྐྱེ་བོ་བཟང་།། 
འཁོར་བཅས་ཟས་ཀྱིས་རྣམ་པར་གསོ།། 
གལ་ཏེ་དེ་ལྟའི་གཟུགས་གཞན་མིན།། 
རྡོ་རྗེ་རྣལ་འབྱོར་མ་དཔལ་ལོ།། 
ས་དང་ས་ལ་རིང་མོ་ནས།། 
དེ་ཡི་ནུབ་དང་མཐོང་བ་ནི།། 
གང་གིས་དྲན་པར་བྱེད་ཙམ་གྱིས།། 
སྐད་ཅིག་དེ་ལས་བདེ་བ་མྱོང་།། 
ཕྱོགས་གཅིག་ཡུལ་ལ་བུད་མེད་རྣམས།། 
ལྷ་རྫས་གཟུགས་ཀྱིས་ཡང་དག་གནས།། 
ཕྱག་རྒྱ་དེ་ལ་ཕན་བྱས་ནས།། 
མི་རྣམས་བདེ་ལ་གནས་པར་བྱེད།། 
དེ་ཕྱིར་སྐྱོན་ལས་རྣམ་པར་གྲོལ།། 
ཡོན་ཏན་དམ་པ་ཀུན་ལ་མཁས།། 
བསོད་ནམས་བསོད་ནམས་བསོད་ནམས་ཆེ།། 
བདག་གི་འདོད་ལ་བཀའ་དྲིན་གྱུར།། 
གཤིན་རྗེའི་གཤེད་དམར་པོའི་རྒྱུད་དུ་ལེའུ་ཉི་ཤུ་གཅིག་པའོ།།།། 
ཀྱེ་བཅོམ་ལྡན་འདས།
མུ་སྟེགས་བྱེད་པ་རྣམས་ཐམས་ཅད་དུ་སྙིང་བརྩེ་བ་མེད་པར་འདོད་པའི་དོན་ལྷུར་ལེན་པ་དང་།
གང་ཞིག་ངག་གདུག་པས་ཐམས་ཅད་དུ་གསོད་པ་ལྷུར་ལེན་པ་དེ་རྣམས་ཀྱི་བསམ་པ་ལ་ཐུགས་བརྩེ་བར་གྱུར་པས་དེ་དག་མངའ་བདག་གིས་བདག་ལ་གསུང་དུ་གསོལ།། 
དང་པོར་གསོ་སྦྱོང་སྦྱིན་པར་བྱ།། 
ཕྱི་ནས་བསླབ་པའི་གནས་ལྔ་སྦྱིན།། 
བྱེ་བྲག་སྨྲ་བ་འབད་པས་བསླབ།། 
མདོ་སྡེ་པ་ཡང་དེ་བཞིན་ནོ།། 
དགེ་བ་བཅུ་ལ་གོམས་གྱུར་ཅིང་།། 
བླ་མ་ལ་གུས་འདུལ་ལ་མོས།། 
དབུ་མའང་སློབ་ཏུ་བཅུག་ནས་ནི།། 
སྔགས་འདི་ཀུན་ཏུ་བརྩམ་པར་བྱ།། 
གསང་ལས་ཤིན་ཏུ་གསང་བའི་རྒྱུད།། 
མྱུར་དུ་ཕུན་སུམ་ཚོགས་པའི་རྒྱུ།། 
ཆོ་གའི་སྦྱོར་བ་འདིས་མྱུར་དུ།། 
བསླབ་པ་ཐོས་ནས་སྤྱོད་ཡུལ་བཟང་།། 
བདུད་བཞི་རྣམ་སྤངས་རྣལ་འབྱོར་པས།། 
ལྷ་ཡི་སྦྱོར་བས་གནས་པར་བྱ།། 
སྟྭ་རེས་གཅོད་པ་དང་ཐོད་ལེ་ཀོར་བྱས་ནས་ཉི་མ་གཟས་ཟིན་པའི་དུས་སུ་མི་བསྐྱོད་པས་གཏོར་ཏེ།
དེ་ནས་རྐང་པ་གཉིས་ཀྱིས་མནན་ནས་སྔགས་བཟླས་པར་བྱའོ།། 
གསང་སྔགས་འབུམ་ཕྲག་གཅིག་བཟླས་ནས་ཐིག་ལེ་བྱའོ།། 
སྟོབས་མཚུངས་པར་འགྲོ་སྟེ་དེ་གསལ་བར་བྱེད་དོ།། 
བདག་གི་ལྟེ་བར་བསྒོམ་པའི་མན་ངག་གོ།
གང་གང་སྐད་ཅིག་ལས་བརྩམས་ཏེ།། 
དེ་དོན་ཉི་མས་བསྒྲུབ་པར་བྱ།། 
ཉི་མ་ལྔ་ཡི་མཐར་ཐུག་བྱ།། 
བདག་གིས་ལོག་སྨྲའི་འཇིག་རྟེན་ལ།། 
ལེགས་སྦས་རབ་ཏུ་གསལ་བ་ནི།། 
དེ་ཉིད་འདུས་པའི་རྣལ་འབྱོར་མཆོག།
རྣལ་འབྱོར་མ་ཀུན་དེ་ཉིད་བསྟན།། 
བཟླས་བརྗོད་འབུམ་ཕྲག་གཅིག་ཏུ་བརྗོད།། 
རྟུལ་པོ་ཡིས་ནི་འབུམ་ཕྲག་ལྔ།། 
གང་ཞིག་རྒྱུད་དུ་གསུངས་རང་གི།། 
རང་བཞིན་ལས་ནི་འབུམ་ཕྲག་བཞི།། 
དེ་བས་ཤིན་ཏུ་ཉུང་ངུ་འདི།། 
ལྷ་མོ་དེ་ཀུན་གསལ་བར་བསྟན།། 
དཔལ་ལྡན་གཤིན་རྗེའི་གཤེད་དམར་པོའི་རྒྱུད་ཀྱི་རྒྱལ་པོ་ལེའུ་ཉི་ཤུ་རྩ་གཉིས་པའོ།།།། 
རང་གི་རྒྱུད་འདི་མི་ཤེས་པར།། 
རྒྱུད་དང་རྒྱུད་དུ་ངེས་བརྗོད་པ།། 
གལ་ཏེ་འཚོ་བའི་བསམ་པ་ཡིས།། 
སྟོང་པའི་ས་ལ་དེ་འཁོར་རོ།། 
དཔལ་ལྡན་གཤིན་རྗེའི་གཤེད་དམར་པོའི་རྒྱུད་ཀྱི་རྒྱལ་པོ་རྫོགས་སོ།།།། 
སྐད་གཉིས་སྨྲ་བ་ཆེན་པོ་ཐར་པ་ལོཙྪ་བའི་བཀའ་དྲིན་གྱིས་བསྐྱངས་པ།
བོད་ཀྱི་ལོ་ཙྪ་བ་ཤཱཀྱའི་དགེ་སློང་རིན་ཆེན་གྲུབ་ཀྱིས།
ཆོས་ཀྱི་རྗེ་ཁྲོ་ཕུ་ལོཙྪ་བའི་གདན་ས་གནས་གསར་དགོན་པར་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
རྒྱུད་འདི་འགྱུར་ལས་འབད་པའི་བསོད་ནམས་ཀྱིས།། 
ནག་པོའི་རྩ་ལག་མ་ལུས་ཀུན་བཅོམ་སྟེ།། 
བསྟན་པའི་བྱ་བ་ཡིད་བཞིན་འགྲུབ་པ་དང་།། 
མཐར་ཐུག་འཇམ་པའི་རྡོ་རྗེ་ཉིད་གྱུར་ཅིག།
རྒྱུད་ཀྱི་རྒྱལ་པོ་ཆེན་པོ་འདི་སྔར་བུ་སྟོན་རིན་ཆེན་གྲུབ་ཀྱིས་རང་འགྱུར་དུ་མཛད་པ་ལ།
རྒྱུད་ཀྱི་དོན་ལ་མཁས་པའི་དམ་པ་འགའ་ཞིག་གིས་གཞུང་འཁྲུག་པ་དང་འགྱུར་མ་བདེ་བའི་དོགས་གནས་དཔྱད་གཞིར་མཛད་པར་བརྟེན།
རྒྱ་དཔེ་རྙེད་ན་འགྱུར་བཅོས་བྱེད་དགོས་དཔལ་རིག་པ་འཛིན་པའི་དབང་ཕྱུག་མཆོག་གི་བཀས་བསྐུལ་ཏེ།
ནེ་པཱ་ལའི་ཡུལ་ནས་རྒྱ་དཔེ་བཙལ་ནས།
འགྱུར་རྙིང་ལ་རྒྱ་དཔེར་ཚིགས་བཅད་ཡོད་པ་ཚིག་ལྷུག་ཏུ་བྱས་པ་འགའ་ཞིག་དང་།
ཚིག་མི་བདེ་བ་ལྟར་སྣང་ཡང་དོན་ལ་མི་འགལ་བ་རྣམས་རང་སོར་བཞག་ཅིང་།
འཁྲུག་སྡེབ་པར་འོས་པ་འགའ་ཞིག་སྣང་ཡང་རྒྱུད་གཉེན་པོར་གྱུར་པས་མཆན་བཀོད་ཙམ་ལས་རྔོ་མ་ཐོགས།
གཞན་མི་བཅོས་སུ་མི་རུང་བ་རྣམས་བློ་ནུས་དང་ཇི་ལྟར་འཚམ་པར་ལེགས་པར་བཅོས་ཤིང་གཏན་ལ་ཕབ་སྟེ།
ཐུབ་བསྟན་ཆོས་འཁོར་གྱི་དགོན་པར་ཆོས་སྨྲ་བ་བསྟན་པའི་ཉིན་བྱེད་ཀྱིས་ཞུ་ཆེན་བགྱིས་པ་ཚུལ་བཞིན་མ་རྟོགས་པ་སོགས་ཀྱིས་ནོངས་པ་མཆིས་ན་འཇམ་པའི་རྡོ་རྗེ་ཉིད་ལ་བཤགས་ཤིང་།
དགེ་བས་དཔལ་ལྡན་བླ་མའི་ཞབས་པད་བརྟན་ཅིང་།
བདག་ཀྱང་འཆི་བདག་གི་བདུད་ལས་རྣམ་པར་རྒྱལ་ཞིང་བསྟན་པའི་བྱ་བ་མཐར་ཕྱིན་པ་དང་།
མཐར་ཐུག་དཔལ་ལྡན་དུས་དགྲའི་དབང་པོའི་གོ་འཕང་མྱུར་དུ་ཐོབ་པར་གྱུར་ཅིག།།། 
