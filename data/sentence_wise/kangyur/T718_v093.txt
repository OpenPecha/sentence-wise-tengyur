༄༅།། རྒྱ་གར་སྐད་དུ།
པྲཛྙཱ་བརྡྷ་ནཱི་ནཱ་མདྷཱ་ར་ཎཱི།
བོད་སྐད་དུ།
ཤེས་རབ་སྐྱེད་པ་ཞེས་བྱ་བའི་གཟུངས།
ཐམས་ཅད་མཁྱེན་པ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་བྱང་ཆུབ་སེམས་དཔའ་བློ་ལྡན་ཞེས་བྱ་བ་རི་རབ་ཀྱི་ངོས་ལ་བཞུགས་ཏེ།
རི་རབ་ལ་གནས་པའི་ལྷའི་བུ་ཐམས་ཅད་ཀྱིས་བསྐོར་ནས་མདུན་དུ་བྱས་ཏེ་ཆོས་སྟོན་ཏོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་གཞོན་ནུའི་གཟུགས་ཅན་གྱིས་ཐལ་མོ་སྦྱར་ཏེ།
བྱང་ཆུབ་སེམས་དཔའ་བློ་ལྡན་ལ་སོགས་པ།
བཅོམ་ལྡན་འདས་སེམས་ཅན་ཤེས་རབ་རྟུལ་པོ།
བློ་ཞན་པ།
ཡིད་མི་གཞུངས་པ་རྣམས་ཀྱི་སླད་དུ་ཤེས་རབ་སྐྱེད་པ་ཞེས་བྱ་བའི་གཟུངས་བཤད་དུ་གསོལ།། 
བཤད་པ།
ཧཱུྃ་པི་ཙུ་པི་ཙུ།
པྲཛྙཱ་བརྡྷ་ནི་ཛྭ་ལ་ཛྭ་ལ།
མེ་དྷཱ་བརྡྷ་ནི།
དྷི་རི་དྷི་རི།
བུདྡྷི་བརྡྷ་ནི་སྭཱ་ཧཱ།
གང་ཞིག་གཟུངས་འདི་འཛིན་པ་དང་།
ཀློག་པ་དང་།
འདྲི་བ་དང་།
འདྲིར་འཇུག་པ་དང་།
ཆུང་ངུ་ན་ཡི་གེ་འབྲུ་གཅིག་ཙམ་ཐོས་ན་ཡང་དེའི་ཚེ་འདི་ཉིད་ལ་ཤེས་རབ་ཆེན་པོར་འགྱུར་རོ།། 
གང་གི་ཟླ་བ་དྲུག་གི་བར་དུ་ཉིན་རེ་ཞིང་རྩ་བས་ཁྱོར་གང་ལ་རིག་པ་འདི་ལན་བདུན་བཏབ་སྟེ་ཉི་མ་ཤར་བའི་ཚེ་འཐུངས་ན་ཚིགས་སུ་བཅད་པ་སྟོང་སྟོང་འཛིན་ཏོ།། 
ལན་ཅིག་འཐུངས་ན་ལྔ་བརྒྱ་འཛིན་ཏེ་ཉིན་གཅིག་བཞིན་ཤེས་རབ་འཕེལ་བར་འགྱུར་རོ།། 
ཉིན་གཅིག་བཞིན་དུ་རྗོད་པ་ཙམ་གྱིས་དྲན་པ་དང་ཡིད་གཞུངས་པར་འགྱུར་རོ།། 
ཤེས་རབ་སྐྱེད་པ་ཞེས་བྱ་བའི་གཟུངས་རྫོགས་སོ།།།། 
རྒྱ་གར་གྱི་མཁན་པོ་ཛྙཱ་ན་གརྦྷ་དང་།
ལོཙྪ་བ་བནྡེ་ཀླུའི་དབང་པོས་བསྒྱུར།
རྒྱ་གར་གྱི་མཁན་པོ་བིདྱཱ་ཀ་ར་སིཾ་ཧ་དང་།
ཞུ་ཆེན་གྱི་ལོཙྪ་བ་བནྡེ་དེ་བ་ཙནྡྲ་ས་ཞུས་ཏེ་གཏན་ལ་ཕབ་པ།། 
