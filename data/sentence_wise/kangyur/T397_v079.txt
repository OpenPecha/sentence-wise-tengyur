༄༅༅།། རྒྱ་གར་སྐད་དུ།
ཤྲཱི་སཱུརྱ་ཙཀྲ་ཏནྟྲ་རཱ་ཛ་ནཱ་མ།
བོད་སྐད་དུ།
དཔལ་ཉི་མའི་འཁོར་ལོའི་རྒྱུད་ཀྱི་རྒྱལ་པོ་ཞེས་བྱ་བ།
དཔལ་བདེ་བ་ཆེན་པོ་ལ་ཕྱག་འཚལ་ལོ།། 
ཨ་ལ་ལ་ཧོ་དཔའ་བོ་གྱེ།། 
ངོ་མཚར་རྨད་དུ་བྱུང་བ་ཡི།། 
བསྐྱེད་དང་རྫོགས་པ་ཆེན་པོ་སྟེ།། 
མ་སྤངས་པ་དང་ངེས་པ་དག།
མགོན་པོས་བདག་ལ་བཤད་དུ་གསོལ།། 
བཅོམ་ལྡན་འདས་ཀྱིས་བཀའ་སྩལ་པ།། 
དང་པོ་མ་སྤངས་བཤད་བྱ་སྟེ།། 
ཕུང་པོ་ཁམས་དང་སྐྱེ་མཆེད་དག།
བསྐྱེད་པའི་རིམ་པའི་རྒྱུ་མ་སྤངས།། 
ཕྱག་མཚན་ཉི་ཟླ་ཡིག་འབྲུ་དག།
བླ་མའི་མན་ངག་རྐྱེན་མ་སྤངས།། 
ལུས་ངག་སྒོ་བསྡམས་དམ་ཚིག་ལས།། 
སྐུ་གཉིས་འབྱུང་བ་འབྲས་མ་སྤངས།། 
ཞེ་སྡང་རུ་དྲར་སྐྱེ་བའི་ལས།། 
ཞེ་སྡང་རང་རིག་བསྐྱེད་པ་དང་།། 
ལུས་ཀྱི་དྲི་མ་འཁྲུད་པ་ལས།། 
ལས་ཀྱི་དབྱེ་བ་མ་སྤངས་པའོ།། 
པུལླི་ར་དང་ཛཱ་ལན་སོགས།། 
ནང་དུ་སྤྱི་བོ་སྤྱི་གཙུག་སོགས།། 
གནས་ཀྱི་དབྱེ་པ་མ་བསྐངས་པའོ།། 
ཤར་སོགས་བདུད་ཀྱི་སྙིང་ག་རུ།། 
ཞབས་གནས་གནས་ཆེན་མ་སྤངས་པ།། 
གནས་དེ་ཕྱི་དང་ནང་དུ་ཤེས།། 
གནས་ཀྱི་དབྱེ་བ་མ་སྤངས་པའོ།། 
གསེར་འགྱུར་རྩི་ཡི་རྣམ་པ་བཞིན།། 
ཕུང་སོགས་ལྷ་རུ་འཕོ་བྱེད་པ།། 
འདི་ནི་འཕོ་བ་མ་སྤངས་པའོ།། 
རྒྱུ་ཡི་གནས་ནི་སྙིང་ག་སྟེ།། 
འབྲས་བུའི་གནས་ནི་ཕུང་སོགས་ཏེ།། 
མ་སྤངས་པ་ནི་གཉིས་སུ་ཤེས།། 
ཕུང་སོགས་སྒྱུ་མར་འཛིན་བྱེད་པ།། 
འདི་ནི་རྟེན་པ་མ་སྤངས་པའོ།། 
གལ་ཏེ་ནང་དུ་མ་ཟིན་ན།། 
ཕྱི་རུ་དེ་ཉིད་ངོ་བོར་བསྒོམ།། 
དེ་ཉིད་ཤོར་བ་མ་སྤངས་པའོ།། 
གཉེན་པོ་མ་སྤངས་སྒྱུ་མར་བསྒོམ།། 
ཕུང་སོགས་ལ་བརྟེན་ལྷ་རྣམས་ལ།། 
སྒོ་གསུམ་ངོ་བོ་མ་སྤངས་པ།། 
ཐ་མལ་པ་དང་བསྐྱེད་རིམ་གཉིས།། 
གོང་འོག་ཁྱད་པར་ཤེས་བྱ་སྟེ།། 
སྒྱུ་མས་གཉེན་པོ་མ་སྤངས་པའོ།། 
བདུན་པོ་རྣམ་དག་ལ་སོགས་པ།། 
སྔོན་དུ་འགྲོ་བ་མ་སྤངས་པའོ།། 
ཕུང་སོགས་རྟོག་པ་ལས་ལོག་ནས།། 
ཕྲ་བའི་གནས་སུ་གནས་བྱེད་པ།། 
གནས་ཀྱི་ཁྱད་པར་མ་སྤངས་པའོ།། 
ལྷ་ཡི་རྣམ་པར་འཇུག་པ་དང་།། 
གོང་དུ་སྒྱུ་མར་བཟློག་པ་གཉིས།། 
འཕོ་བའི་ཁྱད་པར་མ་སྤངས་ཉིད།། 
ཡེ་ཤེས་མེ་ནི་ཆེར་འབར་ཏེ།། 
ཕུང་སོགས་སྒྱུ་མར་གང་འཛིན་པ།། 
རྟེན་གྱི་ཁྱད་པར་མ་སྤངས་པའོ།། 
མཉམ་གཞག་རྗེས་ཐོབ་ཀུན་འགགས་ཏེ།། 
ཐམས་ཅད་རྟེན་དང་བརྟེན་པར་སྣང་།། 
ངོ་བོའི་ཁྱད་པར་མ་སྤངས་པའོ།། 
དེ་ཉིད་སྒྱུ་མ་རང་བཞིན་མེད།། 
གཉེན་པོའི་ཁྱད་པར་མ་སྤངས་པའོ།། 
ཤེས་རབ་ཕག་མོ་མ་སྤངས་པ།། 
ཕྱག་རྒྱ་མ་སྤངས་པ་རུ་འདོད།། 
མ་སྤངས་གཅིག་ནི་གཞན་དང་འདྲ།། 
གོང་འོག་ལས་ཀྱི་ཁྱད་པར་རོ།། 
ཞེ་སྡང་ཐུགས་ལ་འདོད་ཆགས་གསུང་།། 
གཏི་མུག་སྐུ་ཡི་ཕྱག་རྒྱ་སྟེ།། 
ཕྱག་རྒྱའི་དབྱེ་བ་མ་སྤངས་པ།། 
སྐུ་དང་གསུང་དང་ཐུགས་འཁོར་ལོ།། 
བདེ་བ་ཆེན་པོའི་འཁོར་ལོ་དག།
འཁོར་ལོའི་དབྱེ་བ་མ་སྤངས་པའོ།། 
དང་པོ་སྒྱུ་མའི་ཡེ་ཤེས་མེ།། 
གཉིས་པ་སྒྱུ་མ་ལྟར་སྣང་མེ།། 
གཏུམ་མོའི་དབྱེ་བ་མ་སྤངས་པའོ།། 
ཕུང་སོགས་སྒྱུ་མ་ལས་གཡོ་ཞིང་།། 
ཕུང་སོགས་སྒྱུ་མས་ཡང་དག་བསྲེག།
ཀུན་རྫོབ་རྟོགས་པའི་རྐྱེན་ཡིན་ཏེ།། 
སྒྱུ་མ་ལྟར་སྣང་ལས་གཡོ་ཞིང་།། 
སྒྱུ་མ་དེ་ཉིད་སླར་བསྲེགས་པ།། 
དོན་དམ་གཉིས་མེད་རྐྱེན་ཡིན་ཏེ།། 
རྐྱེན་གྱི་དབྱེ་བ་མ་སྤངས་པའོ།། 
འཁོར་བ་སྤེལ་ཞིང་རྣམ་རྟོག་བསྐྱེད།། 
ཀུན་རྫོབ་བདེན་པ་སེམས་ཀྱི་ལས།། 
འཁོར་བར་མི་འཁོར་རང་རིག་བསྐྱེད།། 
དོན་དམ་སེམས་ཀྱི་ལས་ཡིན་ཏེ།། 
ལས་ཀྱི་དབྱེ་བ་མ་སྤངས་པ།། 
འདི་དག་མ་སྤངས་ཉི་ཤུ་བརྒྱད།། 
བུམ་པའི་དབང་དང་འབྲེལ་པའོ།། 
གསང་དབང་བླ་མའི་ཞལ་ནས་བླང་།། 
ཤེས་རབ་ཡེ་ཤེས་གཞན་དུའོ།། 
བཞི་པའི་མ་སྤངས་ཉི་ཤུ་བརྒྱད།། 
རང་རིག་ལྷན་ཅིག་སྐྱེས་པ་ཡི།། 
ཆོས་ཉིད་མ་དག་བཞི་པའི་རྒྱུ།། 
ཞལ་གྱི་མན་ངག་རྐྱེན་མ་སྤངས།། 
འགྲོ་བའི་ཆོས་རྣམས་རང་རིག་མེས།། 
བསྲེགས་པ་ལས་མ་སྤངས་པ་ཡིན།། 
གོང་འོག་རིམ་པས་དབྱེ་མ་སྤངས།། 
ཨ་བདྷཱུ་ཏཱི་ལོག་མིན་གནས།། 
གནས་དང་གནས་ཆེན་མ་སྤངས་པ།། 
དེ་ཉིད་ཕྱི་དང་ནང་དུ་ངེས།། 
ཕྱི་ནང་དབྱེ་བ་མ་སྤངས་པའོ།། 
སྟོང་པ་དང་ནི་གཟུང་འཛིན་ཆར།། 
འཕོ་བ་མ་སྤངས་ཨ་དང་ཧྃ།། 
རྟེན་མ་སྤངས་ཏེ་རྟོག་པ་ལ།། 
སེམས་འཕྲོས་དེ་ཉིད་རང་རིག་སྒོམ།། 
ཤོར་བ་མ་སྤངས་པར་རིག་ལ།། 
དབང་པོའི་སྒོ་བསྡུ་ངོ་མ་སྤངས།། 
རྟོག་བཅོམ་གཉེན་པོ་མ་སྤངས་པའོ།། 
རང་རིག་སྤྱི་ལ་སེམས་པ་ལས།། 
སྔོན་འགྲོ་མ་སྤངས་མ་སྤངས་བརྒྱད།། 
བླ་མའི་ཞལ་ནས་ཤེས་པར་བྱ།། 
སྤྱི་དང་རང་གི་མཚན་ཉིད་ལ།། 
འཕོ་བ་མ་སྤངས་རང་རིག་བསྒོམ།། 
ཕྱག་རྒྱ་མ་སྤངས་རང་རིག་ལས།། 
ཕྲིན་ལས་ཉི་ཤུ་རྩ་བཞི་འབྱུང་།། 
ལས་མ་སྤངས་ཏེ་གཞན་རྣམས་ནི།། 
བླ་མའི་ཞལ་ནས་ཤེས་པར་བྱ།། 
དད་མེད་བླ་མ་མ་བསྟེན་དང་།། 
བླ་མ་དམ་པ་མ་རྙེད་དང་།། 
མ་སྤངས་ངོ་བོ་མ་ཤེས་པར།། 
རང་རིག་འབྲས་བུ་གང་འདོད་པ།། 
དེ་དག་མི་ཤེས་དྲི་མས་བསྒྲིབས།། 
དཔེར་ན་སྦྲུལ་གྱི་འོ་མ་བཞིན།། 
དེ་ནས་ངེས་པ་བཅྭ་ལྔ་ཡང་།། 
རྒྱུ་དང་རྐྱེན་དང་གནས་དང་ཡང་།། 
གཏད་པ་གོ་རིམས་གྲངས་དང་རིམ།། 
ངེས་པ་བདུན་ནི་གཞན་དུ་གསུངས།། 
སྔགས་ནི་སྤྲོས་བཅས་སྤྲོས་མེད་ངེས།། 
རྐྱེན་ནི་ཡེ་ཤེས་མེ་རླུང་ངེས།། 
རྒྱུ་འབྲས་གནས་ནི་ཨ་ཧྃ་ངེས།། 
དབང་བཞི་གོང་འོག་ཁྱད་པར་ངེས།། 
སུན་འབྱིན་གཉེན་པོ་ངེས་པ་དང་།། 
ངོ་བོ་ངེས་དང་དབྱེ་བ་ངེས།། 
ལས་ངེས་པ་དང་བཅྭ་ལྔ་སྟེ།། 
དེ་ལས་བྱུང་བའི་ངེས་པ་དག།
བཅུ་བདུན་བླ་མའི་ཞལ་ནས་ཤེས།། 
མ་སྤངས་པ་དང་ངེས་པ་ཡི།། 
མཚན་ཉིད་ཡོངས་སུ་ཤེས་གྱུར་ན།། 
འཁྲུལ་པ་དང་ནི་འཁྲུལ་པའི་གཞི།། 
ཐམས་ཅད་འདི་ཡིས་སྤོང་བར་བྱེད།། 
འཇིག་རྟེན་འཇིག་རྟེན་འདས་པ་ཡི།། 
དངོས་གྲུབ་ཐམས་ཅད་འདི་ལས་འབྱུང་།། 
གོང་བུ་ཆུ་དང་གཟུགས་སུ་གནས།། 
དེ་བཞིན་གཟུགས་ལས་འདས་པ་སྟེ།། 
གནས་པ་རྣམ་པ་བཞི་རུ་ཡང་།། 
རྒྱུད་ནི་ངེས་པ་ཁོ་ན་སྟེ།། 
རྒྱུད་ནི་དབང་པོའི་ངོ་བོར་གནས།། 
དེ་ཕྱིར་དངོས་གྲུབ་འདོད་པས་ཀྱང་།། 
འབད་པས་བླ་མ་མཉེས་བྱ་སྟེ།། 
རྒྱུད་ཀྱི་ངོ་བོ་དབང་རྣམས་དང་།། 
དེ་ཡི་མན་ངག་ཤེས་པར་བྱ།། 
བླ་མ་མཉེས་པར་མ་བྱས་ཤིང་།། 
དབང་རྣམས་ཐོབ་པར་མ་བྱས་པར།། 
ཉན་པ་ལ་སོགས་བྱེད་པ་ནི།། 
འབྲས་བུ་མེད་ཅིང་བརླག་པར་འགྱུར།། 
དེ་བས་འབད་དེ་ནན་ཏན་བྱ།། 
དཔལ་ཉི་མའི་འཁོར་ལོའི་རྒྱུད་ཀྱི་རྒྱལ་པོ་རྫོགས་སོ།།།། 
རྒྱ་གར་གྱི་མཁན་པོ་ག་ཡ་དྷ་ར་དང་།
ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།།
