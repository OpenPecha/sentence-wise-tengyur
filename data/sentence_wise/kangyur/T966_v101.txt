༄༅།། རྒྱ་གར་སྐད་དུ།
ཨཱརྱ་ཀྲྀཥྞཱ་ཡ་ཨོཥྛ།
བོད་སྐད་དུ།
འཕགས་པ་ལྕགས་མཆུ་ནག་པོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་འདམ་བུའི་ཁྲོད་ན་གཟིངས་པའི་འདུག་གནས་ན་བཞུགས་ཏེ།
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།
ཀུན་དགའ་བོ་འཛམ་བུའི་གླིང་གི་གནས་དེར་འདོང་ངོ།། 
བཙུན་པ་དེ་ལྟར་བགྱིའོ་ཞེས་གསོལ་ནས།
ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནོ།། 
དེ་ནས་བཅོམ་ལྡན་འདས་འཛམ་བུའི་གླིང་གི་སེམས་ཅན་རྣམས་ལ་ཐུགས་བརྩེ་བའི་ཕྱིར་ཀླུའི་རྒྱལ་པོ་མ་དྲོས་པ་དང་།
རྒྱ་མཚོ་དང་།
དགའ་བོ་དང་།
འཇོག་པོ་དང་།
མཐའ་ཡས་དང་།
དུང་སྐྱོང་དང་།
གཟི་ཅན་དང་།
ཨེ་ལའི་འདབ་མ་དང་།
མདངས་བུ་དང་།
ཀླུའི་རྒྱལ་པོ་གློག་འབྱིན་དང་།
ཀླུའི་རྒྱལ་པོ་ཆུ་ལྷ་དང་།
ཀླུའི་རྒྱལ་པོ་སྤྲིན་བསྐུལ་དང་།
ཀླུའི་རྒྱལ་པོ་མགོ་དགུ་པ་དང་།
ཀླུའི་རྒྱལ་པོ་མགོ་བདུན་པ་དང་།
ཀླུའི་རྒྱལ་པོ་མགོ་ལྔ་བ་དང་།
མགོ་དྲུག་པ་དང་།
མགོ་གསུམ་པ་དང་།
མགོ་གཉིས་པ་དང་།
མགོ་སྟོང་པ་རྣམས་ལ་བཅོམ་ལྡན་འདས་ཀྱིས་མནས་བོར་ཤིག།
ཨ་ན་ན་སྟེ།
བི་ན་ན་སྟེ།
བི་ཤི་ཀི་ཤི་ཨ་གུ་བི་གུ་རེ་རེ།
ཧཱུྃ་ཧཱུྃ་ཧཱུྃ།
ཕཊ་ཕཊ་ཕཊ།
སྟམྦྷ་ཡ།
བྷཉྫ་ཡ།
བ་ས་ཤ་རཱི་ར་ནི།
མ་ཏྲི་ཏྲ།
མ་ཏྲ་མ་ནི་སྭཱ་ཧཱ།
སྔགས་ཚན་དང་པོ་དེས་ཀླུ་རྣམས་འཁྲུགས་ནས་བརྒྱལ་ལོ།། 
བཅོམ་ལྡན་འདས་ལགས་ལོ་ཏོག་དང་འབྲས་བུ་དང་སྨན་རྣམས་དང་རྩི་ཤིང་དང་མྱུ་གུ་དང་འདབ་མ་དང་མེ་ཏོག་རྣམས་སྐམས་པར་རྔོ་མི་ཐོགས་ལགས་སོ།། 
ཆར་ཆུ་དུས་སུ་འབེབས་སོ།། 
རྩི་ཤིང་དང་།
ནགས་ཚལ་སྐྱེད་བར་བགྱིད་ལགས་སོ།། 
འཛམ་བུའི་གླིང་གི་མི་རྣམས་ཀྱི་ལོངས་སྤྱོད་འཚེ་བར་རྔོ་མི་ཐོགས་ལགས་སོ།། 
སེམས་ཅན་རྣམས་ལ་འཚེ་བར་མི་བགྱིད་ལགས་སོ།། 
གལ་ཏེ་བཅོམ་ལྡན་འདས་ཀྱི་བཀའ་ལས་འདས་ན་བདག་ཅག་ཀླུ་རྣམས་ཀྱི་ལུས་འཁུམས་པར་གྱུར་ཅིག།
གནས་མེད་པར་གྱུར་ཅིག།
ལུས་རྩུབ་པར་གྱུར་ཅིག།
མཛེ་དང་ཤུ་བ་དང་ཤ་བཀྲ་འབྱུང་བར་གྱུར་ཅིག།
མགོ་འགས་པ་དང་སྙིང་འབྲུལ་བར་གྱུར་ཅིག་ཅེས་བྲོས་བོར་རོ།། 
བཅོམ་ལྡན་འདས་ལ་མངོན་པར་དད་པའི་འབྱུང་པོ་བརྒྱ་སྟོང་དག་ཀྱང་སེམས་ཅན་ཐམས་ཅད་ཀྱི་ཕྱིར་འོངས་ཏེ།
དེ་དག་ཁྱེད་ལ་གནོད་པ་ཆེན་པོ་བྱེད་པར་འགྱུར་དུ་འོང་གིས་ནི་རྒཙྪ་ཏ་ནི་རྒཙྪ་ཏ་ནི་རྒཙྪ་ཏ་མྱུར་དུ་བྱེར་ཅིག།
ཁྱེད་ཅག་ལ་གང་དག་སྡང་བའི་སེམས་དང་ལྡན་པ་དེ་དག་ནི་ཕུང་བར་གྱུར་ཅིག།
གང་དག་བྱམས་པའི་སེམས་དང་ལྡན་ཞིང་ཉེས་པར་མི་འདོད་ལ་བསྲུང་བར་འདོད་པ་དེ་དག་ནི་ཁྱེད་ཅག་གི་ལུས་ལ་འཇུག་པར་གྱིས་ཤིག།
སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་བཀའ་སྩལ་པ།
སུ་མུ་སུ་མུ།
སུ་མུ་སུ་མུ།
སུ་མུ་རུ་སུ་མུ་རུ།
སུ་མུ་རུ་སུ་མུ་རུ།
སུ་མུ་རུ་སུ་མུ་རུ།
སུ་སུ།
མུ་རུ་མུ་རུ།
མུ་རུ་མུ་རུ།
མུ་རུ་མུ་རུ།
མི་རི་མི་རི་སྭཱ་ཧཱ།
ལྷ་རྣམས་དང་།
ཀླུ་རྣམས་དང་།
ལྷ་མ་ཡིན་རྣམས་དང་།
གནོད་སྦྱིན་ཕོ་མོ་རྣམས་ཀྱིས་ཇི་ལྟར་འདོད་པའི་ཆར་གྱི་རྒྱུན་མྱུར་དུ་འབེབས་སོ།། 
ཀླུའི་གནས་ཀུན་ནས་ཆབ་ཕུལ་དགུ་བླངས་ལ་ཆབ་སོ་སོར་བཞག་ལ།
ཡུངས་ཀར་གྱིས་བསྔགས་ཤིང་ཆུ་རུ་སྩལ།
སྔགས་རྫོགས་པ་དང་ཀླུའི་གནས་སུ་བསྐྱལ་ལོ།། 
ཆར་ཇི་ལྟར་འདོད་པ་བཞིན་འབབ་པར་འགྱུར་རོ།། 
སངས་རྒྱས་འཇིག་རྟེན་ལ་ཐུགས་བརྩེ་བ་ཅན་གྱིས་སེམས་ཅན་རྣམས་ལ་ཕན་པར་ལྷག་པར་དགོངས་པ་མངའ་བ་བྱམས་པ་ལ་གནས་པ་ཐུགས་རྗེ་དང་ལྡན་པ་དགའ་བ་ལ་གནས་པ་བཏང་སྙོམས་ལ་གནས་པ་གཤེགས་ཤིག།
ཀྵི་པྲ་ན་ནི་རྒཙྪ་ཏ་སྭཱ་ཧཱ།
ནཱ་ག་ཡུ་ཡུ་སྭཱ་ཧཱ།
སྤྲིན་ལ་བལྟ་ཞིང་ཕྱོགས་བཞིར་ཁ་བལྟས་ལ་ཕྱག་བྱ་ཞིང་ལན་ལྔ་བཅུར་བཟླས་ན་ཆར་ངེས་པར་མྱུར་དུ་འབབ་བོ།། 
ཆར་འབེབས་པའི་ཚེ་ཀླུ་མི་སྲུན་པའི་གནས་སུ་སོང་ལ།
ལུས་སྤོས་ཆུས་བཀྲུས་ལ་ཟས་དཀར་གསུམ་འཚལ་ལ་ཤ་ཆང་སྒོག་བཙོང་སྤང་བར་བྱའོ།། 
བྱམས་པའི་སེམས་དང་ལྡན་པར་བསམས་ལ་ཁ་ཤར་ཕྱོགས་སུ་བལྟས་ནས་འཕགས་པ་རྣམས་ལ་གསོལ་བ་གདབ་བོ།། 
རི་བུ་རི་བུ།
བ་ལ་ཡ་ཐཱ།
ཧཱུྃ་ཧཱུྃ་ཕཊ་ཕཊ་སྭཱ་ཧཱ།
བཛྲ་བཛྲ་ཛཱ་ལ་ཡ་སྭཱ་ཧཱ།
སརྦ་དུ་ཤཾ་ན་བི་ར་ན་ཤ་ག་སྭཱ་ཧཱ།
ག་རུ་ཌ་ཧྲི་ཏི་སྭཱ་ཧཱ།
ཡ་སྟགས་ལ་བླ་རེ་སྔོན་པོས་དབུབ།
རྒྱལ་མཚན་སྔོན་པོ་གཟུགས་རིག་སྔགས་འཆང་སྟན་སྔོན་པོ་གོས་སྔོན་པོ་རྐང་པ་ཡང་སྔོན་པོར་བགྲད།
ལྷ་བཤོས་སྔོན་པོ་བུམ་པ་ཆུས་བཀང་བ་བཞི་དཀྱིལ་འཁོར་གྱི་གྲྭ་བཞིར་གཞག།
དབུས་སུ་ཀླུའི་རྒྱལ་པོ་རྒྱ་མཚོའི་གཟུགས་དགོད།
ཤར་གྱི་པདྨ་ལ་ཀླུའི་རྒྱལ་པོ་མགོ་གསུམ་པ་དགོད།
ལྷོ་ཕྱོགས་ཀྱི་པདྨ་ལ་ཀླུའི་རྒྱལ་པོ་མགོ་བདུན་པ་དགོད།
ནུབ་ཕྱོགས་ཀྱི་པདྨ་ལ་ཀླུའི་རྒྱལ་པོ་མགོ་དགུ་པ་དགོད།
བྱང་ཕྱོགས་ཀྱི་པདྨ་ལ་ཀླུ་མགོ་ལྔ་བ་དགོད།
ཕྲིན་ལས་ཀྱི་གཞུང་ལས་འབྱུང་བ་ཡང་དགོད།
ཨོྃ་ཧི་ཧཱུྃ་ཕཊ་ཕཊ།
ཧཱུྃ་བི་ཛ་ཡ་ཕཊ་ཕཊ།
ནཱ་ག་ལི་ཛྭ་ལ་ཤད་ཤད།
ཛྭ་ལི་བི་ཀྲ་ཏ།
བཛྲ་བཛྲ་ལ་མ་ཧཱ་པ་ལ་བཱིརྱ་པ་རཱ་ཀྲྀ་ཏ།
ད་ར་ཙི།
པྲ་མེ་རུ།
ཕཊ་ཕཊ་དུ།
གཟུངས་འདི་བརྗོད་མ་ཐག་ཏུ་ས་ཆེན་པོ་རྣམས་གཡོ་བར་འགྱུར་རོ།། 
ཀླུའི་རྒྱལ་པོ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་ཅུ་ཁས་སྦུབ་ཏུ་འགྱེལ་ནས་རབ་ཏུ་འདར་ཏེ་བརྒྱལ་ནས་འགྲེ་ལྡོག་ཅིང་ངུའོ།། 
དེ་ནས་ཀླུའི་རྒྱལ་པོ་རྣམས་ཀྱིས་བཅོམ་ལྡན་འདས་ལ་སྨྲེ་ཞིང་སྔགས་འདིས་ཀླུ་རྣམས་ཤིན་ཏུ་ཚིག་གོ།། 
མ་རུངས་ལགས་སོ་ཞེས་གསོལ་བ་དང་།
བཅོམ་ལྡན་འདས་ཀྱིས་བཀའ་སྩལ་པ།
ཀླུའི་རྒྱལ་པོ་རྣམས་ཀྱིས་འཛམ་བུའི་གླིང་གི་སེམས་ཅན་ལ་ཕན་པ་དང་བདེ་བ་དང་ལོ་ལེགས་པ་དང་བསྲུང་བ་དང་བསྐྱབ་པ་དང་ཞིང་རྣམས་ཀྱི་མིག་ཤིན་ཏུ་གང་བར་གྱིས་ཤིག།
ལོ་ཏོག་ཕུན་སུམ་ཚོགས་པ་སྒྲུབས་ཤིག།
མི་རྣམས་དང་མི་མ་ཡིན་པ་རྣམས་ལ་རྣམ་པར་འཚེ་བར་མ་བྱེད་ཅིག་ཆར་གྱི་རྒྱུན་ཕོབ་ཤིག།
འོན་ཀྱང་ཁྱེད་ཀྱིས་ཡུན་རིང་པོའི་བདེ་བ་དང་ཀླུའི་གནོད་པ་ཀུན་དང་བྲལ་བར་འགྱུར་རོ།། 
རྐང་མངས་ཁྱེད་ཅག་བདེ་ལེགས་ཤོག།
རྐང་བཞི་ཁྱེད་ཅག་བདེ་ལེགས་ཤོག།
རྐང་གཉིས་ཁྱེད་ཅག་བདེ་ལེགས་ཤོག།
རྐང་མེད་ཁྱེད་ཅག་བདེ་ལེགས་ཤོག།
ཁྱེད་ཅག་ལམ་འགྲོ་བདེ་ལེགས་ཤོག།
ཕྱིར་འོང་རྣམས་ཀྱང་བདེ་ལེགས་ཤོག།
ཁྱེད་ཅག་སྡིག་པར་མ་གྱུར་ཅིག།
སངས་རྒྱས་ལྷ་རྣམས་སྟོང་དག་གིས།། 
ཡོངས་སུ་བསྐོར་ཏེ་གཤེགས་མཛད་ཀྱིས།། 
སྡང་སེམས་ལྡན་པ་རྣམས་བྱེར་ཅིག།
སྙིང་རྗེའི་བདག་ཉིད་ཅན་རྣམས་འཁོང་།། 
གླིང་འདིར་ཆར་ཕོབ་དོན་རྣམས་ཀྱིས།། 
ས་དང་བར་སྣང་གནས་པ་རྣམས།། 
སྐྱེ་དགུ་རྣམས་ལ་བྱམས་བྱེད་ཤོག།
ཆར་མེད་ཐན་པ་བྱུང་བའི་ཚེ་སྔགས་ཚན་དང་པོ་བརྒྱ་བཟླས་སོ།། 
བར་མ་ལྔ་བཅུ་བཟླས།
ཐ་མ་བདུན་བཟླས་པར་བྱའོ།། 
སྤྲིན་ལ་བལྟ་ཞིང་བར་པར་སུས་ཀྱང་མ་ཚོར་བར་ཤིབ་བུར་བཟླས་སོ།། 
གྲངས་ལས་ཐལ་ན་སེར་བར་འགྱུར་བས་སྡིག་ཆེའོ།། 
ཀླུ་གནད་ལ་གཏད་པ་ཡིན་པས་སྡིག་ཆེའོ།། 
ལན་གྲངས་ཡང་ཡང་མི་གདབ་བོ།། 
ཞག་གཅིག་གམ།
ཞག་གཉིས་སམ།
ཞག་ལྔར་ཆར་གྱི་རྒྱུན་མི་འབབ་མི་སྲིད་དོ།། 
ཆོས་ཀྱི་རྒྱལ་བོ་རྒ་ཤི་མི་མངའ་བ།། 
ཀུན་གྱི་སྨོན་ལམ་མྱུར་དུ་འགྲུབ་འགྱུར་ཤོག།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཚེ་དང་ལྡན་པ་ཀུན་དགའ་བོ་དང་།
དགེ་སློང་དེ་དག་རྣམས་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་ལྕགས་མཆུ་ནག་པོའི་གཟུངས་རྫོགས་སོ།།།། 
