༄༅༅།། རྒྱ་གར་སྐད་དུ།
ཨཱརྱ་ནཱི་ལཱཾ་བར་དྷ་ར་བཛྲ་པཱ་ཎི་ཀལྤ་ནཱ་མ་དྷཱ་ར་ཎཱི།
བོད་སྐད་དུ།
འཕགས་པ་ལག་ན་རྡོ་རྗེ་གོས་སྔོན་པོ་ཅན་གྱི་ཆོ་ག་ཞེས་བྱ་བའི་གཟུངས།
དཀོན་མཆོག་གསུམ་ལ་ཕྱག་འཚལ་ལོ།། 
གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་གོས་སྔོན་པོ་ཅན་སངས་རྒྱས་གང་གཱའི་ཀླུང་གི་བྱེ་མ་སྙེད་ཀྱིས་རྗེས་སུ་གནང་བ།
མཆེ་བ་གཙིགས་པ་དང་འཚམ་པ།
མིག་མེ་མདག་གི་ཕུང་པོ་འདྲ་བ།
དབུགས་མེ་ལྕེ་ལྟར་འབར་བ།
འཇིགས་པའི་ང་རོ་ཅན།
ལག་པ་དང་རྐང་པ་ཀླུ་ནོར་རྒྱས་ཀྱི་བུས་བརྒྱན་པ།
ཀླུ་ནག་པོ་སེ་རལ་ཁར་ཐོགས་པ།
ཀླུ་དགའ་བོ་དང་ཉེ་དགའ་བོ་འབར་བས་རྣ་ཆ་བྱས་པ།
སྦྲུལ་འབར་བ་རིན་པོ་ཆེའི་ཅོད་པན་ཐོགས་པ།
སྦྲུལ་གདུག་པ་འབར་བ་ཟ་བ།
བཞིན་རྒྱས་པ།
སྨིན་མ་དང་དཔྲལ་བ་བསྡུས་པ།
ཡ་སོས་མ་མཆུ་མནན་པ།
གཤིན་རྗེའི་ཆ་བྱད་ཅན།
ལྕེ་གློག་ལྟར་འགྱུ་བ་གསུས་པོ་ཆེ་སྦྲུལ་ཟ་བ།
ལག་པ་བརྡབས་པའི་སྒྲས་འཇིགས་པར་བྱེད་པ།
ཀླུའི་རྒྱལ་པོ་འདབ་བཟངས་སྐ་རགས་སུ་བཅིངས་པ།
ཨ་ལ་ལ་ཞེས་སྒྲོགས་པར་བྱེད་པ།
རྒྱ་མཚོའི་ཟབས་སུ་དཔག་ཚད་བརྒྱད་ཁྲི་ཡོད་པས་རྐང་པའི་པུས་མོར་ཕྱིན་པ་དབང་པོ་དང་ཉི་མ་ཕྲག་པ་ལ་ཁུར་བ།
ཀླུ་ཐམས་ཅད་རླག་པར་བྱེད་པ་གད་རྒྱངས་ཆེན་པོ་དགོད་པས་ཀུན་ཏུ་འཁྲུགས་པར་བྱེད་པ།
གཤིན་རྗེའི་གཟུགས་ཅན་ཁམས་གསུམ་པ་འཇིགས་པར་བྱེད་པ་ཀླུ་རྣམས་འཆིང་བར་བྱེད་པ་ལ་ཕྱག་འཚལ་ལོ།། 
དེ་ནས་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་ཀྱིས་གསུངས་པའི་རིག་སྔགས་འདི་བརྗོད་པར་བྱའོ།། 
ཏདྱ་ཐཱ།
བྷོ་བྷོ་བཱནྣཱགཱདྷི་པ་ཏ་ཡེ།
ཨི་དཾ་ནཱི་ལཱཾ་བར་དྷ་ར་ཤ་རཱི་རཾ།
བཛྲ་པཱ་ཎི་ཧྲྀ་ད་ཡཾ་ཡཿ།
ས་མཱ་ཏི་ཀྲ་མ་ཐ།
ཨུཏྶཱ་ད་ནཾ་བྷ་བི་ཥྱ་ཏི།
ཏ་དྱ་ཐཱ།
བུདྡྷ་བུདྡྷ།
བི་བུདྡྷ་བི་བུདྡྷ།
མ་ཧི་པྲཱཔྟ།
ཧ་ར་ཧ་ར་ནཱ་གཱ་ནཱཾ།
པྲ་ཧ་ར་པྲ་ཧ་ར་ནཱ་གཱ་ནཱཾ།
ཙྪིནྡ་ཙྪིནྡནཱག་ཧྲྀ་ད་ཡཱ་ནི།
བྷིནྡ་བྷིནྡ་ནཱ་ག་མརྨཱ་ཎི།
བྷི་སཱིརྱ་ནྟུ་ནཱག་ཤ་རཱི་རཱ་ཎི།
བི་སྥོ་ཊ་ཡ།
ནཱག་ན་ཡ་ནཱ་ནི།
ཏ་དྱ་ཐཱ་ཧཱུྃ་ཕཊ།
ནཱག་བི་དཱ་ར་ཎཱ་ཡ་ཕཊ།
ནཱ་གོཏྶཱ་ད་ཎཱ་ཡ་ཕཊ།
ནཱི་ལཱཾ་བ་ས་ནཱ་ཡ་ཕཊ།
ཨ་པྲ་ཏི་ཧ་ཏ་བ་ལ་པ་རཱ་ཀྲ་མཱ་ཡ་ཕཊ།
ཀྲྀ་ཏཱནྟ་ཡ་ཕཊ།
ཀྲྀ་ཏཱནྟ་རཱུ་ཕཱ་ཡ་ཕཊ།
རོ་ཥཎཱ་ཡ་ཕཊ།
ཏྲཱ་ས་ནཱ་ཡ་ཕཊ།
ཀུམྦྷཱཎྜོཏསཱ་ད་ནྡ་ཡ་ཕཊ།
པྲེ་ཏ་པི་ཤཱ་ཙི་བི་ནཱ་ཤ་ཀ་རཱ་ཡ་ཕཊ།
ཡཀྵཱ་པསྨཱར་བི་ནཱ་ས་ཀ་རཱ་ཡ་ཕཊ།
ཧ་ས་ཧ་ས།
དཱ་ར་དཱ་ར།
མཱ་ར་ཡ་མཱ་ར་ཡ།
ནཱ་ཤ་ཡ་ནཱ་ཤ་ཡ།
སརྦ་བིགྷྣཾ་བི་ནཱ་ཤ་ཀ་རཱ་ཡ་ཕཊ།
སརྦ་ཤཏྲཱུཾ་སཾ་གྷ་བི་ནཱ་ཤ་ཀ་རཱ་ཡ་ཕཊ།
ཨོྃ་ནཱི་ཝཱཾ་བར་དྷ་ར་བཛྲ་པཱ་ཎི་རཱཛྙཱ་པ་ཡ་ཏི་སྭཱ་ཧཱ།
དེའི་ཆོ་ག་ལ་གནོད་སྦྱིན་གྱིས་ཟིན་པ་ལ་ཆུ་ལ་སྔགས་ཀྱིས་བཏབ་སྟེ་གཏོར་ན་བཏང་བར་འགྱུར་རོ།། 
ཀླུ་བཟློག་པར་འདོད་ན་སྨྱག་ཤད་ཀྱི་ལྕུག་མའམ་བལ་པོའི་སེའུའི་ལྕུག་མས་བྱའོ།། 
ཡི་དགས་དང་བརྗེད་བྱེད་རྣམས་ལ་སྐུད་པས་བྱའོ།། 
རིམས་ནད་མེད་པར་བྱ་བ་དང་།
གཞོགས་ཕྱེད་ན་བ་དང་ཡིག་འཆུས་པ་ལ་ནི་སྐུད་པ་སྔོན་པོས་བྱའོ།། 
ནོར་འདོད་ན་ཞག་གཅིག་སྨྱུང་བར་འདུག་སྟེ་སྤོས་ཕོར་གྱིས་བདུགས་ན་རྨི་ལམ་དུ་དགེ་བ་དང་མི་དགེ་བའི་དོན་ཐམས་ཅད་སྟོན་ལ་གསེར་གྱི་དོང་ཙེ་བདུན་སྟོང་སྦྱིན་པར་བྱེད་དོ།། 
རྒྱས་བཏབ་པ་དགྲོལ་བར་འདོད་ན་ཐལ་བས་བྱའོ།། 
སྒོ་ལྕགས་དབྱེ་བར་འདོད་ན་ཡུངས་ཀར་གྱིས་བྱའོ།། 
འཇིགས་པ་ཐམས་ཅད་བསྲུང་བ་ལ་ནི་མར་རྙིང་པའམ་ཐལ་བའམ།
ཡུངས་ཀར་གྱིས་བྱའོ།། 
ནད་ཀྱི་འཇིགས་པ་ཐམས་ཅད་ལ་ནི་སྐུད་པ་སྔོན་པོ་ལ་བསྲུང་བའི་མདུད་པ་བྱས་ཏེ་མགུལ་དུ་བཏགས་ན་བསྲུང་བའི་མཆོག་ཏུ་འགྱུར་རོ།། 
བྱིས་པ་གདོན་གྱིས་ཉེན་པ་ལ་ནི་ཚོན་སྣ་ལྔའི་སྐུད་པ་ལ་བསྲུང་བའི་མདུད་པ་བྱས་ཏེ་མགུལ་དུ་བཏགས་ན་བསྲུང་བའི་མཆོག་ཏུ་འགྱུར་རོ།། 
ཆོམ་རྐུན་བཟློག་པར་འདོད་ན་སས་བྱའོ།། 
དུག་ལ་ནི་རྩྭ་ཀུ་ཤས་བྱབ་པར་བྱའོ།། 
བདག་བསྲུང་བ་ལ་ནི་ཡིད་ཀྱིས་སམ་ཆུས་བྱའོ།། 
གཞན་བསྲུང་བ་ལ་ནི་སྐུད་པ་སྔོན་པོས་བྱའོ།། 
ལས་དེ་དག་ཐམས་ཅད་ལ་སྔགས་བརྗོད་པ་ནི་ལན་གསུམ་མམ།
བདུན་ནམ།
བཅུ་བཞིའམ།
ཉི་ཤུ་རྩ་གཅིག་གམ།
བརྒྱ་རྩ་བརྒྱད་བརྗོད་པར་བྱའོ།། 
དེ་ལྟར་བྱས་ན་འགྲུབ་པར་འགྱུར་རོ།། 
མཆོད་རྟེན་སྐུ་གདུང་དང་ལྡན་པའི་དྲུང་དུ་མེ་ཏོག་སྔོན་པོས་མཆོད་དེ།
སྔགས་སྟོང་བཟླས་བརྗོད་བྱས་ན་འགྲུབ་པར་འགྱུར་རོ།། 
འཕགས་པ་ལག་ན་རྡོ་རྗེ་གོས་སྔོན་པོ་ཅན་གྱི་ཆོ་ག་ཞེས་བྱ་བའི་གཟུངས་རྫོགས་སོ།།།། 
རྒྱ་གར་གྱི་མཁན་པོ་དཱི་པཾ་ཀ་ར་ཤྲཱི་ཛྙཱ་ན་དང་།
བོད་ཀྱི་ལོ་ཙྪ་བ་རྒྱ་བརྩོན་འགྲུས་སེང་གེས་དཔལ་ན་ལན་དའི་སྒོ་འགྲམ་དུ་བསྒྱུར།།
