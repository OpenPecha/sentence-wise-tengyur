འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་བཅུ་གཉིས་པ་སྟེ་བྱང་ཆུབ་སེམས་དཔའི་སྡེ་སྣོད།
བམ་པོ་དང་པོ།
རྒྱ་གར་སྐད་དུ།
ཨཱརྱ་བོ་དྷི་སཏྭ་པི་ཊ་ཀ་ནཱ་མ་མ་ཧཱ་ཡཱ་ན་སཱུ་ཏྲ།
བོད་སྐད་དུ།
འཕགས་པ་བྱང་ཆུབ་སེམས་དཔའི་སྡེ་སྣོད་ཅེས་བྱ་བ་ཐེག་པ་ཆེན་པོའི་མདོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་མཉན་ཡོད་ན་དབྱར་གནས་སུ་གནས་ནས་ཟླ་བ་གསུམ་འདས་ཏེ་དགག་དབྱེ་མཛད་ནས།
ཆོས་གོས་མཛད་དེ།
ཆོས་གོས་ཟིན་ནས་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་ལྗོངས་རྒྱུ་ཞིང་གཤེགས་ཏེ།
བཅོམ་ལྡན་འདས་ལ་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་དང་།
རྒྱལ་པོ་དང་།
བློན་པོ་དང་།
མུ་སྟེགས་ཅན་སྣ་ཚོགས་དང་།
དགེ་སྦྱོང་དང་།
བྲམ་ཟེ་དང་།
ཁྱིམ་བདག་རྣམས་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅི་དང་།
ལྟོ་འཕྱེ་ཆེན་པོ་རྣམས་ཀྱིས་བླ་མར་བྱས།
བཀུར་སྟིར་བྱས།
རི་མོར་བྱས།
མཆོད་པ་བྱས་སོ།། 
བཅོམ་ལྡན་འདས་ཀྱིས་ཆོས་གོས་དང་།
ཞལ་ཟས་དང་།
མལ་སྟན་དང་།
ན་བའི་གསོས་སྨན་དང་།
ཡོ་བྱད་བཟང་པོ་མང་པོ་ཡང་བརྙེས་སོ།། 
འདི་ལྟར་བཅོམ་ལྡན་འདས་དེ་ནི་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།
བདེ་བར་གཤེགས་པ།
འཇིག་རྟེན་མཁྱེན་པ།
སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ།
ལྷ་དང་མི་རྣམས་ཀྱི་སྟོན་པ།
སངས་རྒྱས་བཅོམ་ལྡན་འདས་ཡིན་ཏེ།
དེས་ལྷར་བཅས་པ་དང་།
བདུད་དུ་བཅས་པ་དང་།
ཚངས་པར་བཅས་པ་དང་།
དགེ་སྦྱོང་དང་།
བྲམ་ཟེར་བཅས་པའི་སྐྱེ་དགུའི་འཇིག་རྟེན་འདི་དང་།
ལྷ་དང་།
མི་དང་།
ལྷ་མ་ཡིན་དུ་བཅས་པའི་འཇིག་རྟེན་རྣམས་ཟིལ་གྱིས་མནན་ཏེ།
རང་གི་མངོན་པར་ཤེས་པས་མངོན་དུ་བྱས་ནས་བསྒྲུབས་ཏེ་བཞུགས་ཤིང་དེ་ཆོས་སྟོན་པ་ནི་ཚངས་པར་སྤྱོད་པ།
ཐོག་མར་དགེ་བ།
བར་དུ་དགེ་བ།
ཐ་མར་དགེ་བ།
དོན་བཟང་པོ།
ཚིག་འབྲུ་བཟང་པོ།
མ་འདྲེས་པ།
ཡོངས་སུ་རྫོགས་པ།
ཡོངས་སུ་དག་པ།
ཡོངས་སུ་བྱང་བ་རབ་ཏུ་སྟོན་ཏོ་ཞེས་བཅོམ་ལྡན་འདས་ཀྱི་དགེ་བར་གྲགས་པའི་སྒྲ་ཚིགས་སུ་བཅད་པ་རྒྱ་ཆེན་པོ་ཡང་མངོན་པར་བྱུང་ངོ།། 
དེ་ནས་བཅོམ་ལྡན་འདས་ཡུལ་མ་ག་དྷའི་ལྗོངས་རྒྱུ་ཞིང་མཐར་གྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་གང་ན་ཡོད་པ་དེར་གཤེགས་ཏེ།
བྱོན་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་བྱ་རྒོད་ཕུང་པོའི་རི་ལ་བཞུགས་སོ།། 
དེའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་ཁྱིམ་བདག་ཚོང་དཔོན་བཟང་སྐྱོང་ཞེས་བྱ་བ།
སྔོན་དགེ་བའི་རྩ་བ་བསྐྱེད་པ།
སྔོན་གྱི་སངས་རྒྱས་ལ་བྱ་བ་བྱས་པ།
ཕྱུག་ཅིང་ནོར་མང་བ།
ལོངས་སྤྱོད་ཆེ་བ།
བདག་དབང་བ་མང་བ།
ནོར་དང་།
ཡོ་བྱད་མང་བ།
གསེར་དངུལ་མང་བ།
ནོར་དང་འབྲུས་ཡོངས་སུ་གང་བའི་མཛོད་དང་།
བང་བ་མང་བ།
ནོར་བུ་དང་།
མུ་ཏིག་དང་།
བཻ་དྰུཪྻ་དང་།
དུང་དང་།
མན་ཤེལ་དང་།
བྱི་རུ་མང་བ།
གླང་པོ་ཆེ་དང་།
རྟ་དང་།
བ་ལང་དང་།
ལུག་མང་བ།
བྲན་ཕོ་དང་།
བྲན་མོ་དང་།
ལས་བྱེད་པ་དང་།
ཞོ་ཤས་འཚོ་བ་མང་བ་ཞིག་གནས་ཏེ།
དགེ་སྦྱོང་གཽ་ཏ་མ་ཤཱཀྱའི་རིགས་ལས་མངོན་པར་བྱུང་ནས།
དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་ཡུལ་མ་ག་དྷའི་ལྗོངས་རྒྱུ་ཞིང་གཤེགས་ཏེ།
རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བྱོན་ནས་དེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་བྱ་རྒོད་ཀྱི་ཕུང་པོའི་རི་ལ་བཞུགས་ཏེ།
འདི་ལྟར་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།
བདེ་བར་གཤེགས་པ་འཇིག་རྟེན་མཁྱེན་པ།
སྐྱེས་བུ་འདུལ་བའི་ཁ་ལོ་སྒྱུར་བ།
བླ་ན་མེད་པ།
ལྷ་དང་མི་རྣམས་ཀྱི་སྟོན་པ།
སངས་རྒྱས་བཅོམ་ལྡན་འདས་ཡིན་ཏེ།
དེ་ཆོས་སྟོན་པ་ནི་ཚངས་པར་སྤྱོད་པ།
ཐོག་མར་དགེ་བ།
བར་དུ་དགེ་བ།
ཐ་མར་དགེ་བ།
དོན་བཟང་པོ།
ཚིག་འབྲུ་བཟང་པོ།
མ་འདྲེས་པ་ཡོངས་སུ་རྫོགས་པ།
ཡོངས་སུ་དག་པ།
ཡོངས་སུ་བྱང་བ་རབ་ཏུ་སྟོན་ཏོ་ཞེས་དགེ་སྦྱོང་གཽ་ཏ་མ་དེའི་དགེ་བར་གྲགས་པའི་སྒྲ་ཚིགས་སུ་བཅད་པ་རྒྱ་ཆེན་པོ་དེ་ལྟ་བུ་ཡང་མངོན་པར་བྱུང་བ་ཁྱིམ་བདག་ཚོང་དཔོན་བཟང་སྐྱོང་གིས་ཐོས་ནས་དེ་འདི་སྙམ་དུ་སེམས་ཏེ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ལྟ་བུ་དག་མཐོང་ན་ལེགས་པར་འགྱུར་གྱིས་བདག་དགེ་སྦྱོང་གཽ་ཏ་མ་དེ་བལྟ་བའི་ཕྱིར་འགྲོའོ་སྙམ་མོ།། 
དེ་ནས་ཁྱིམ་བདག་ཚོང་དཔོན་བཟང་སྐྱོང་ཁྱིམ་བདག་ལྔ་བརྒྱ་ཙམ་དང་ལྷན་ཅིག་ཏུ་བཅོམ་ལྡན་འདས་ལ་བལྟ་བའི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་ངོ།། 
བཅོམ་ལྡན་འདས་ཀྱང་སྔ་དྲོའི་དུས་ཀྱི་ཚེ།
ཤམ་ཐབས་མན་བས།
ཆོས་གོས་དང་།
ལྷུང་བཟེད་བསྣམས་ནས།
དགེ་སློང་གི་དགེ་འདུན་གྱིས་བསྐོར་ཅིང་དགེ་སློང་གི་དགེ་འདུན་གྱིས་མདུན་དུ་བདར་ཏེ།
སྤྱོད་ལམ་མཛེས་པ་དང་།
མངོན་དུ་གཤེགས་པ་དང་།
ཕྱིར་ལྡོག་པ་མཛེས་པ་དང་།
གཟིགས་པས་རྣམ་པར་གཟིགས་པ་མཛེས་པ་དང་།
སྙང་བ་དང་།
བསྐུམ་པ་མཛེས་པ་དང་།
ཆོས་གོས་སྣམ་སྦྱར་དང་།
ན་བཟའ་དང་།
ལྷུང་བཟེད་བསྣམས་པ་མཛེས་པ་དང་།
ཀུན་ནས་མཛེས་པ་བསོད་སྙོམས་ཀྱི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་སོ་ཁྱིམ་བདག་ཚོང་དཔོན་བཟང་སྐྱོང་དང་།
ཁྱིམ་བདག་ལྔ་བརྒྱ་ཙམ་པོ་དེ་དག་གིས་བཅོམ་ལྡན་འདས་མཛེས་ཤིང་དགའ་བར་འགྱུར་བ།
དབང་པོ་ཞི་བ།
ཡིད་ཞི་བ།
དུལ་བ་དང་།
ཞི་གནས་དམ་པ་བརྙེས་པ།
གླང་པོ་ལྟར་དབང་པོ་ཐུལ་བ།
མཚོ་ལྟར་དང་ཞིང་གསལ་བ།
རྙོག་པ་མེད་པ།
ལྷ་དུ་མས་མཆོད་པ།
གནོད་སྦྱིན་དུ་མས་མཆོད་པ།
མི་དུ་མས་མཆོད་པ།
གསེར་གྱི་ཁ་དོག་གི་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པ།
དཔེ་བྱད་བཟང་པོ་བརྒྱད་ཅུས་བརྒྱན་པ།
མེ་ཏོག་གི་ཆར་ཆེན་པོ་རབ་ཏུ་འབེབས་ཤིང་།
མེ་ཏོག་གི་ཆུ་བོ་ཆེན་པོ་རབ་ཏུ་འབེབས་བཞིན་དུ་རིན་པོ་ཆེ་སྣ་བདུན་གྱི་པད་མ་འདབ་མ་བྱེ་བ་བརྒྱ་ཕྲག་སྟོང་ཡོད་པ་ལ་ཞབས་འདོར་ཞིང་གཤེགས་པ་རྒྱང་རིང་པོ་ནས་མཐོང་སྟེ།
སྤྱོད་ལམ་བརྒྱ་སྟོང་མང་པོས་གཤེགས་པ་རྒྱང་རིང་པོ་ནས་མཐོང་ནས་བཅོམ་ལྡན་འདས་ལ་སེམས་དད་པར་གྱུར་ཏོ།། 
དེ་དག་སེམས་དད་པར་གྱུར་ནས།
བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ།
བཅོམ་ལྡན་འདས་ཀྱི་སྤྱན་སྔར་ཕྱོགས་གཅིག་ཏུ་འཁོད་དོ།། 
ཕྱོགས་གཅིག་ཏུ་འཁོད་ནས་བཅོམ་ལྡན་འདས་ལ་ཁྱིམ་བདག་བཟང་སྐྱོང་དང་།
ཁྱིམ་བདག་ལྔ་བརྒྱ་ཙམ་པོ་དེ་དག་གིས་འདི་སྐད་ཅེས་གསོལ་ཏོ།། 
བཅོམ་ལྡན་འདས་གཽ་ཏ་མ་དཔལ་གྱིས་འཁོར་འདི་ཟིལ་གྱིས་གནོན་པར་མཛད་དོ།། 
བཅོམ་ལྡན་འདས་གཽ་ཏ་མ་གཟི་བརྗིད་ཀྱིས་འཁོར་འདི་ཟིལ་གྱིས་གནོན་པར་མཛད་དོ།། 
བཅོམ་ལྡན་འདས་གཽ་ཏ་མ་འོད་ཀྱིས་འཁོར་འདི་ཟིལ་གྱིས་གནོན་པར་མཛད་དོ།། 
བཅོམ་ལྡན་འདས་གཽ་ཏ་མ་གཟུགས་ཀྱིས་འཁོར་འདི་ཟིལ་གྱིས་གནོན་པར་མཛད་དོ།། 
བཅོམ་ལྡན་འདས་གཽ་ཏ་མ་ནི་སྐུའི་ཁ་དོག་གསེར་ལྟ་བུའོ།། 
བཅོམ་ལྡན་འདས་གཽ་ཏ་མ་ནི་སྐུས་ལུས་ཅན་བདེ་བ་མྱོང་བར་མཛད་པའོ།། 
བཅོམ་ལྡན་འདས་གཽ་ཏ་མ་ནི་དངོས་པོ་ཐམས་ཅད་ཀྱིས་མི་མཉམ་པ་དང་མཉམ་པའོ།། 
བཅོམ་ལྡན་འདས་གཽ་ཏ་མ་ནི་འཇིག་རྟེན་ཐམས་ཅད་ཀྱི་ངོ་མཚར་རྨད་དུ་བྱུང་བའི་ཆོས་དང་ལྡན་པ་ལགས་ན།
བཅོམ་ལྡན་འདས་གཽ་ཏ་མ་བདག་འདི་སྙམ་དུ་སེམས་ཏེ།
བཅོམ་ལྡན་འདས་གཽ་ཏ་མས་ཅི་ཞིག་གཟིགས་ན་ཁབ་ནས་ཁབ་མ་མཆིས་པར་རབ་ཏུ་བྱུང་སྙམ་སེམས་སོ།། 
དེ་ནས་བཅོམ་ལྡན་འདས་ལ་ཁྱིམ་བདག་ཚོང་དཔོན་བཟང་སྐྱོང་གིས་ཚིགས་སུ་བཅད་པ་དག་གིས་མངོན་པར་བསྟོད་དོ།། 
རྒྱལ་བའི་དཔལ་དང་གྲགས་དང་གཟུགས་དག་ནི།། 
སྔན་ཆད་བདག་གིས་ཇི་སྐད་ཐོས་པ་བས།། 
དེ་བས་ལྷག་པར་གསེར་གྱི་གཟུགས་བཞིན་དུ།། 
མཛེས་དང་ལྡན་པར་ལྷམ་མེར་རབ་ཏུ་གདའ།། 
གཟུགས་ནི་ཤིན་ཏུ་མཛེས་ཤིང་བལྟ་ན་སྡུག།
སྐུ་ཡི་ཁ་དོག་གསེར་གྱི་མདོག་འདྲ་བས།། 
སྐར་མང་དག་གི་དབུས་ན་ཟླ་བ་ལྟར།། 
དགེ་སློང་མང་པོའི་དབུས་ན་མཛེས་པར་མཛད།། 
མི་མཆོག་གི་ནི་སྤྱི་བོ་བལྟར་མི་གདའ།། 
རི་རབ་བཞིན་དུ་མངོན་པར་འཕགས་པར་གདའ།། 
གཙུག་གི་སྤྱི་བོ་ལྷ་ཡི་གདུགས་བཞིན་དུ།། 
ཀུན་ནས་བྱིན་གྱིས་གཞོལ་བར་གྱུར་པ་ལགས།། 
དབུ་ཡི་སྐྲ་ནི་འཇམ་ཞིང་རབ་མཉེན་ལ།། 
ཨན་ད་རྙིལ་དང་སྟང་ཟིལ་ཁ་དོག་འདྲ།། 
གཡས་སུ་འཁྱིལ་ལ་ཤིན་ཏུ་འཇམ་པ་སྟེ།། 
རྨ་བྱའི་མགྲིན་པ་ཇི་བཞིན་ཉིད་དུ་གདའ།། 
སྨྲ་བ་མཆོག་གི་དཔྲལ་བ་ཤིན་ཏུ་མཉམ།། 
ཁྱོད་ཀྱི་སྨིན་ཚུགས་འཇའ་ཁུགས་ལྟ་བུ་སྟེ།། 
འོད་གསལ་བ་ནི་སྐར་མའི་རྒྱལ་པོ་ལྟར།། 
རྡུལ་བྲལ་སྨིན་མཚམས་སྤུ་ནི་ཤིན་ཏུ་མཛེས།། 
སྤྱན་བཟང་ཁྱོད་ཀྱི་སྤྱན་ནི་དགར་འགྱུར་བ།། 
འགྲོ་བ་རྣམས་ལ་མཛེས་ཤིང་མཐོང་ན་དགའ།། 
བདག་ནི་ལྟ་བས་ངོམས་པར་མི་འགྱུར་ཏེ།། 
མགོན་པོ་རྣམ་དག་སྤྱན་ལ་བདག་ཕྱག་འཚལ།། 
སྐྱེས་བུ་དམ་པའི་ཤངས་ནི་བྱིན་གྱིས་མཉམ།། 
ཇི་ལྟར་གསེར་གྱི་རི་ལྟར་རབ་ཏུ་གདའ།། 
ཁྱོད་ཀྱི་སྒྲོས་ནི་བིམ་པ་བྱི་རུ་བཞིན།། 
དག་ཅིང་རྣམ་དག་ནོར་བུ་རིན་ཆེན་འདྲ།། 
དུལ་ལ་དགྱེས་པའི་ཚེམས་ནི་མཛེས་པ་སྟེ།། 
སྣང་བར་བྱེད་པ་རབ་ཏུ་དཀར་བའི་ཚེམས།། 
པདྨའི་རྩ་བ་བ་ཞོ་ཆུ་སྐྱར་འདྲ།། 
སྲ་ཞིང་དམ་ལ་ཐགས་བཟངས་ཤིན་དུ་དག།
ཚེམས་དང་ཚེམས་ཀྱི་བར་ནི་ཤིན་ཏུ་འབྱོར།། 
རྒྱལ་བའི་མཆེ་བ་མཛེས་ཤིང་རྡུལ་མི་མངའ།། 
ངང་པའི་ཁྱུ་ན་ངང་པའི་རྒྱལ་པོ་ནི།། 
རྣམ་དག་དཀར་ཞིང་རབ་ཏུ་དཀར་བ་བཞིན།། 
བདེ་བར་གཤེགས་པའི་ལྗགས་ཀྱིས་ཞལ་ཁེབས་ཏེ།། 
ཨུད་པལ་དམར་པོ་རྣམ་དག་ཟངས་ཀྱི་མདོག།
ཉི་མ་འཆར་ཚེ་ནོར་བུ་དག་མདོག་བཞིན།། 
སྲབ་ལ་རིང་ཞིང་སྐྱོན་མེད་ཤིན་ཏུ་ཡངས།། 
གཽ་ཏ་མའི་སྙན་ནི་རབ་ཏུ་ལེགས།། 
སེང་གེའི་འགྲམ་པ་སེང་གེའི་འཇིགས་མེད་བཞིན།། 
ཚངས་བཅས་འཇིག་རྟེན་ལྷ་དང་མི་ལ་ཡང་།། 
བདག་གིས་གང་ཡང་མ་ཐོས་མ་མཐོང་ངོ།། 
བདེ་གཤེགས་མཐུ་ཡིས་མགུར་ན་མཐོང་བ་ནི།། 
མགུར་གྱི་མིད་པ་གཙང་ལ་འོད་གསལ་ཏེ།། 
དྲང་པོ་དབུས་སུ་འགྲོ་བ་ཡོན་པོ་གསལ།། 
རོ་ཡི་རོ་མཆོག་མི་དང་ལྷ་ཡི་ལྷ།། 
དཔུང་མགོ་རབ་ཏུ་ཟླུམ་ཞིང་ཐལ་གོང་རྒྱས།། 
བདུན་པོ་མཐོ་བ་འཇིག་རྟེན་ཀུན་ཏུ་གྲགས།། 
མགོན་པོ་མི་དབང་སྙིང་པོ་དཔལ་གྱིས་ཀྱང་།། 
རི་ཡི་རྩེ་ལ་ཉི་མ་འཆར་བ་བཞིན།། 
མཐོ་བ་གཉིས་ནི་ཞབས་ཀྱི་མཐིལ་ནས་སྐྱེས།། 
ཕྱག་ལས་གཉིས་སྐྱེས་ཐལ་གོང་གཉིས་སྐྱེས་ཏེ།། 
མཐོ་བ་གཅིག་ནི་ལྟག་པ་ཉིད་ན་གཅིག།
དགེ་ཞིང་དག་སྟེ་འོད་གསལ་རབ་ཏུ་རྒྱས།། 
བཅོམ་ལྡན་གཽ་ཏ་མ་ཡི་ཕྱག་རིང་བ།། 
ཇི་ལྟར་གླང་པོའི་རྒྱལ་པོའི་སྣ་བཞིན་ཏེ།། 
ཕྱག་གཉིས་པོ་ནི་འདུད་པ་མ་བགྱིས་པར།། 
པུས་མོ་གཉིས་སུ་ཕྱག་གིས་རབ་ཏུ་རེག།
སྐུ་ཡི་རོ་སྟོད་སེང་གེ་བཞིན་དུ་འཕགས།། 
སྐུ་ནི་སྲེད་མེད་བུ་ལྟར་རབ་ཏུ་བརྟན།། 
ནྱ་གྲོ་དྷ་བཞིན་ཆུ་ཞེང་གབ་པའི་སྐུ།། 
བཟོད་པའི་སྟོབས་དང་ལྡན་པ་སྟོབས་པོ་ཆེ།། 
སྐུ་ཡི་སྤུ་རྣམས་གཡས་འཁྱིལ་གྱེན་དུ་ཕྱོགས།། 
རེ་རེར་སྐྱེས་ཤིང་ཤིན་ཏུ་འཇམ་པ་སྟེ།། 
ཇི་ལྟར་པད་མ་ཆུ་དང་འདམ་མི་གོས།། 
དེ་བཞིན་རྡུལ་དང་དུ་བས་མི་གོས་སོ།། 
རྟ་མཆོག་དུལ་བ་ཡི་ནི་ཇི་ལྟ་བར།། 
འདོམས་ཀྱི་སྦ་བ་སྦུབས་སུ་ནུབ་ཅེས་གདའ།། 
བརླ་ནི་རབ་ཟླུམ་སྨྱིག་མའི་སྙིང་པོ་བཞིན།། 
ཁྱོད་ཀྱི་རྗེ་ངར་བྱིན་གྱིས་རིམ་བཞིན་མཆིས།། 
ཞབས་གོང་དུང་ལྟར་མཐོ་ཞིང་རྟིང་པ་ཆེ།། 
ཁྱོད་ཀྱི་ཕྱག་དང་ཞབས་ནི་དྲ་བས་འབྲེལ།། 
སོར་མོ་རིང་ཞིང་སོར་མོ་ཉི་ཤུ་མཉམ།། 
སེན་མོ་ཟངས་འདྲ་སོར་སེན་མེ་ཏོག་ཅན།། 
ཁྱོད་ཀྱི་ཞབས་མཐིལ་འཁོར་ལོ་རབ་ཀྱིས་མཚན།། 
རྩིབ་མ་སྟོང་ལྡན་རབ་ཏུ་འོད་གསལ་བ།། 
ལོང་བུས་ལོང་བུ་འཐབ་པར་མི་འགྱུར་ཞིང་།། 
གོམ་པས་གོམ་པ་ས་ལ་ཡོང་མི་འདོར།། 
ས་ལ་ཀུན་ཏུ་སོར་བཞིས་མི་རེག་པར།། 
འཇིག་རྟེན་རྣམས་ཀྱི་གཙོ་བོ་རབ་གཤེགས་ཏེ།། 
ཁྱོད་ནི་གང་དུ་གོམ་པ་བོར་བ་ཡང་།། 
རིན་ཆེན་པད་མ་སྐྱེས་པ་ངོ་མཚར་ཏོ།། 
རྒོད་པར་མ་གྱུར་དལ་ཞིང་བརྟན་པར་གཤེགས།། 
སྟག་དང་ལྷ་དབང་འགྲོས་ཀྱིས་གཞན་གནོན་ཅིང་།། 
བག་ཚ་མེད་པར་སྟབས་ནི་བསྒྱིངས་ཏེ་གཤེགས།། 
དཔའ་བོ་ཁྱོད་ཀྱི་འགྲོས་འདྲ་སུ་ལའང་མེད།། 
མི་མ་ལགས་པ་རྣམས་ཀྱིས་བར་སྣང་ལས།། 
ལྷ་ཡི་མེ་ཏོག་ཆར་ནི་རབ་འབེབས་ཤིང་།། 
གླུ་དབྱངས་སྒྲས་ནི་ཁྱོད་ལ་མཆོད་པར་བགྱིད།། 
ཆོ་འཕྲུལ་འདི་འདྲ་འདི་དག་རྨད་དུ་བྱུང་།། 
ཁྱོད་ཀྱི་གཟུགས་ནི་རྣམ་ཐོས་བུ་བས་ལྷག།
གཟི་བརྗིད་དག་ནི་ཉི་མ་བརྒྱ་བས་འཕགས།། 
ཚངས་བཅས་ལྷ་མིར་བཅས་པའི་འཇིག་རྟེན་ན།། 
ཁྱོད་འདྲའང་མེད་ན་ལྷག་པ་ག་ལ་མཆིས།། 
བདག་གིས་ཁྱོད་ཀྱི་ཆོ་འཕྲུལ་མཆོག་མཐོང་ནས།། 
ཡོན་ཏན་ལྷག་པ་གང་དག་གཟིགས་གྱུར་ན།། 
དེ་བཞེད་པས་ན་མི་དབང་རབ་བྱུང་སྙམ།། 
བདག་ནི་དེ་ལ་ཐེ་ཚོམ་འཚལ་བར་གྱུར།། 
དེ་ནས་བཅོམ་ལྡན་འདས་ཀྱིས་ཁྱིམ་བདག་ཚོང་དཔོན་བཟང་སྐྱོང་ལ་འདི་སྐད་ཅེས་བཀའ་སྩལ་ཏོ།། 
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་གཙེ་བ་བཅུས་གཙེས་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
སྐྱེ་བས་གཙེ་བ་དང་།
རྒ་བས་གཙེ་བ་དང་།
ན་བས་གཙེ་བ་དང་།
འཆི་བས་གཙེ་བ་དང་།
མྱ་ངན་གྱིས་གཙེ་བ་དང་།
སྨྲེ་སྔགས་འདོན་པས་གཙེ་བ་དང་།
སྡུག་བསྔལ་གྱིས་གཙེ་བ་དང་།
ཡིད་མི་བདེ་བས་གཙེ་བ་དང་།
འཁྲུག་པས་གཙེ་བ་དང་།
འཁོར་བས་གཙེ་བ་དང་བཅུ་སྟེ།
ཁྱིམ་བདག་འཇིག་རྟེན་གནས་པ་གཙེ་བ་འདི་བཅུས་གཙེས་པར་མཐོང་ནས།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
འཁོར་བའི་སྒྲོམ་དུ་ཆུད་པ་ཡི།། 
བྱིས་པ་སོ་སོའི་སྐྱེ་བོ་ཀུན།། 
སྐྱེ་བས་ཉེ་བར་གཙེ་བ་དང་།། 
ན་དང་རྒ་བས་རབ་ཏུ་གཟིར།། 
མྱ་ངན་བྱེད་ཅིང་སྨྲེ་སྔགས་འདོན།། 
འཆི་བའི་དབང་དུ་སོང་མཐོང་ནས།། 
སྲིད་པའི་སྒྲོམ་ལས་ཐར་བྱ་ཞེས།། 
བསྐྱབ་པའི་ཕྱིར་ནི་མངོན་པར་བྱུང་།། 
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཞེ་སྡང་ཞིང་ཀུན་ནས་མནར་སེམས་ཀྱི་དངོས་པོ་བཅུས་གཅིག་ལ་གཅིག་མནར་སེམས་སུ་བྱེད་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
བདག་ཉིད་ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པ་བྱེད་དོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པ་བྱེད་པར་འགྱུར་རོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་གི་མཛའ་བོ་ལ་གནོད་པ་བྱས་སོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་གི་མཛའ་བོ་ལ་གནོད་པ་བྱེད་དོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་བདག་གི་མཛའ་བོ་ལ་གནོད་པ་བྱེད་པར་འགྱུར་རོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་བདག་དང་མི་མཛའ་བའི་དོན་བྱས་སོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་དང་མི་མཛའ་བའི་དོན་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་དང་མི་མཛའ་བའི་དོན་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པའི་རབ་ཏུ་སྡང་བ་ཉིད་དང་བཅུའོ།། 
ཁྱིམ་བདག་ཀུན་ནས་མནར་སེམས་ཀྱི་དངོས་པོ་བཅུ་པོ་ནི་དེ་དག་ཡིན་ཏེ།
ཀུན་ནས་མནར་སེམས་ཐམས་ཅད་སེལ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ།། 
ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རབ་ཏུ་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
ཀྱེ་མའོ་སེམས་ཅན་ཞེ་སྡང་སྟེ།། 
གཅིག་ལ་གཅིག་ནི་ཕན་ཚུན་དུ།། 
ཀུན་ནས་མནར་སེམས་དངོས་པོ་བཅུས།། 
ཀུན་ལ་ཀུན་ནས་མནར་སེམས་གྱུར།། 
བདག་དང་བདག་གི་ཉེ་དུ་ལ།། 
གནོད་པ་བྱས་དང་བྱེད་པ་དང་།། 
གནོད་པ་བྱེད་པར་འགྱུར་རོ་ཞེས།། 
དེ་ཡི་ཀུན་ནས་མནར་སེམས་སྐྱེ།། 
གང་རྣམས་བདག་དང་མི་མཛའ་བ།། 
དེ་དག་གི་ནི་དོན་བྱས་དང་།། 
བྱེད་དོ་བྱེད་པར་འགྱུར་རོ་ཞེས།། 
དེ་ཡི་ཀུན་ནས་མནར་སེམས་སྐྱེ།། 
གནོད་པའི་སྡང་དང་བཅུ་ཡིན་ཏེ།། 
གང་གིས་མནར་སེམས་འཕེལ་འགྱུར་བ།། 
དེ་མཐོང་ཀུན་ནས་མནར་སེམས་རྣམས།། 
མི་འདོད་པས་ན་རབ་ཏུ་བྱུང་།། 
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ལྟ་བར་བྱས་པ་ལྟ་བ་ངན་པ་ཐིབས་པོ་བཅུས་ལྟ་བར་བྱས་པ་སྣ་ཚོགས་དང་།
ལྟ་བ་ངན་པ་ཐིབས་པོ་དག་གིས་ནོན་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།། 
བདག་ཏུ་ལྟ་བར་གྱུར་བ་ལྟ་བ་ངན་པ་ཐིབས་པོ་དང་།
སེམས་ཅན་དུ་ལྟ་བར་གྱུར་པ་ལྟ་བུ་ངན་པ་ཐིབས་པོ་དང་།
སྲོག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
གང་ཟག་ཏུ་ལྟ་བར་གྱུར་བ་ལྟ་བ་ངན་པ་ཐིབས་པོ་དང་།
ཆད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
རྟག་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
བྱ་བ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
རྒྱུ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
མི་འཐུན་པའི་རྒྱུར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
ལོག་པར་ལྟ་བར་གྱུར་པ་ལྟ་བ་ངན་པའི་ཐིབས་པོ་དང་བཅུའོ།། 
ཁྱིམ་བདག་ལྟ་བར་གྱུར་པ་ལྟ་བ་ངན་པའི་ཐིབས་པོ་ནི་དེ་དག་ཡིན་ཏེ།
ལྟ་བ་ཐམས་ཅད་གཞིག་པའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ།། 
ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
བྱིས་པ་སོ་སོའི་སྐྱེ་བོ་ཀུན།། 
བདག་ཏུ་ལྟ་དང་སེམས་ཅན་ལྟ།། 
སྲོག་ཏུ་ལྟ་བ་རྣམས་ཀྱི་ཡང་།། 
ལྟ་བ་ཐིབས་པོས་རབ་ཏུ་གཡོགས།། 
རྟག་དང་ཆད་པར་ལྟ་བ་དང་།། 
བྱ་མེད་ལྟ་ལ་གནས་པ་དག།
ཡང་དག་ལྟ་བར་དགོད་དོ་ཞེས།། 
དེ་ཕྱིར་ང་ནི་རབ་ཏུ་བྱུང་།། 
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཟུག་རྔུ་ཆེན་པོ་བཅུས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་ཟུག་རྔུས་ཟུག་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
སྲིད་པའི་ཟུག་རྔུ་དང་།
མ་རིག་པའི་ཟུག་རྔུ་དང་།
འདོད་པའི་ཟུག་རྔུ་དང་།
འདོད་ཆགས་ཀྱི་ཟུག་རྔུ་དང་།
ཞེ་སྡང་གི་ཟུག་རྔུ་དང་།
གཏི་མུག་གི་ཟུག་རྔུ་དང་།
ང་རྒྱལ་གྱི་ཟུག་རྔུ་དང་།
ལྟ་བའི་ཟུག་རྔུ་དང་།
འབྱུང་བའི་ཟུག་རྔུ་དང་།
འཇིག་པའི་ཟུག་རྔུ་དང་བཅུའོ།། 
ཁྱིམ་བདག་ཟུག་རྔུ་ཆེན་པོ་བཅུ་པོ་ནི་དེ་དག་ཡིན་ཏེ།
ཟུག་རྔུ་ཐམས་ཅད་བསལ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
སྲིད་པའི་ཟུག་རྔུས་ཟུག་པ་རྣམས།། 
ཐོག་མའི་མཐའ་ནི་མི་ཤེས་ཏེ།། 
མ་རིག་པ་ཡིས་ལྡོངས་བྱས་ནས།། 
མུན་པ་ནས་ནི་མུན་པར་འགྲོ།། 
སྲེད་པའི་ཟུག་རྔུས་ཟུག་པ་དང་།། 
འདོད་ཆགས་ཟུག་རྔུས་རྒྱུས་པ་དང་།། 
ཞེ་སྡང་ཟུག་རྔུས་བརྒྱལ་བས་ན།། 
ཕུང་པོ་དག་ནི་ལེན་པར་བྱེད།། 
གཏི་མུག་གི་ནི་ཟུག་རྔུས་དཀྲིས།། 
ང་རྒྱལ་དག་གི་ཟུག་རྔུས་སྙེམས།། 
འབྱུང་བ་དང་ནི་འཇིག་པ་ན།། 
ལྟ་བའི་ཟུག་རྔུས་མི་འཕྲོད་འགྱུར།། 
བྱིས་པ་སོ་སོའི་སྐྱེ་བོ་ཀུན།། 
ཕན་ཚུན་ཚིག་གི་མཚོན་ཆ་ཡིས།། 
འདི་ནི་བརྫུན་གྱིས་འདི་བདེན་ཞེས།། 
ཕན་ཚུན་དུ་ནི་རྩོད་པར་བྱེད།། 
ཟུག་རྔུས་ཟུག་པའི་སེམས་ཅན་གྱི།། 
སྐྱབས་དང་དཔུང་གཉེན་འགྱུར་བ་ཡི།། 
ཟུག་རྔུ་འབྱིན་པ་དེ་བཞིན་གཤེགས།། 
འཇིག་རྟེན་འདིར་ནི་འབྱུང་བར་འགྱུར།། 
གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི།
སྲེད་པའི་རྩ་བ་ལས་བྱུང་བའི་ཆོས་བཅུ་པོ་དག་གིས་རྩ་བའི་གནས་ལ་རབ་ཏུ་གནས་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
སྲེད་པ་ལ་བརྟེན་ནས་ཀུན་ཏུ་འཚོལ་བ་དང་།
ཀུན་ཏུ་ཚོལ་བ་ལ་བརྟེན་ནས་རྙེད་པ་དང་།
རྙེད་པ་ལ་བརྟེན་ནས་ང་ཡིར་འཛིན་པ་དང་།
ང་ཡིར་འཛིན་པ་ལ་བརྟེན་ནས་རྣམ་པར་ངེས་པ་དང་།
རྣམ་པར་གདོན་མི་ཟ་བ་ལ་བརྟེན་ནས་འདུན་པའི་འདོད་ཆགས་དང་།
འདུན་པའི་འདོད་ཆགས་ལ་བརྟེན་ནས་ལྷག་པར་ཆགས་པ་དང་།
ལྷག་པར་ཆགས་པ་ལ་བརྟེན་ནས་སེར་སྣ་དང་།
སེར་སྣ་ལ་བརྟེན་ནས་ཡོངས་སུ་འཛིན་པ་དང་།
ཡོངས་སུ་འཛིན་པ་ལ་བརྟེན་ནས་ཡོངས་སུ་སྲུང་བ་དང་།
ཡོངས་སུ་སྲུང་བ་ལ་བརྟེན་ནས་སྡུག་བསྔལ་བ་སྟེ།
ཡོངས་སུ་སྲུང་བའི་གཞི་ལས་དབྱིག་པ་ཐོགས་པ་དང་།
མཚོན་ཆ་ཐོགས་པ་དང་།
འཐབ་པ་དང་།
མཚང་འདྲུ་བ་དང་།
འགྱེད་པ་དང་།
རྩོད་པ་རྣམས་འབྱུང་ངོ།། 
དེའི་ཕྱིར་ཕྲ་མ་ལ་སོགས་པ་སྡིག་པ་མི་དགེ་བའི་ཆོས་རྣམ་པ་མང་པོ་འབྱུང་བར་འགྱུར་ཏེ་ཁྱིམ་བདག་སྲེད་པའི་རྩ་བ་ལས་བྱུང་བའི་ཆོས་བཅུ་པོ་དེ་དག་གིས་འཇིག་རྟེན་གནས་པ་རབ་ཏུ་གནས་པར་མཐོང་ནས་རྩ་བ་མེད་པ་གནས་མེད་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ།། 
ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
འདི་ལ་ཆོས་ཉིད་ནི་འདི་ཡིན་ཏེ།
དེ་ལ་འདི་སྐད་ཅེས་བྱའོ།། 
སྲེད་པས་མིད་པའི་སེམས་ཅན་རྣམས།། 
འདི་ནས་འདི་ནི་ཀུན་ཏུ་ཚོལ།། 
རྙེད་པ་རྙེད་ནས་ང་ཡིར་འཛིན།། 
དེ་ལས་རྣམ་པར་ངེས་པར་འགྱུར།། 
བྱ་བ་འདི་དག་བྱའོ་ཞེས།། 
འདུན་པའི་འདོད་ཆགས་རབ་ཏུ་འཕེལ།། 
འདུན་པའི་འདོད་ཆགས་འཕེལ་བས་ན།། 
ལྷག་པར་ཆགས་ཕྱིར་སེར་སྣ་འགྱུར།། 
སེར་སྣའི་ཉེས་པས་འཇིག་རྟེན་ན།། 
ཀུན་ཏུ་འཛིན་པ་སྲ་བར་འགྱུར།། 
ཡོངས་སུ་འཛིན་པས་ཀུན་སྲུང་བ།། 
རྒྱུན་མི་འཆད་པར་འབྱུང་བར་འགྱུར།། 
བྱིས་པ་ཀུན་ཏུ་བསྲུང་བའི་ཕྱིར།། 
དབྱིག་པ་དང་ནི་མཚོན་འདེབས་ཤིང་།། 
སྡིག་པ་ཐམས་ཅད་བྱེད་པས་ན།། 
དེ་ལས་སྡུག་བསྔལ་འཕེལ་བར་འགྱུར།། 
སྲེད་པའི་གཞི་ལས་སྡུག་བསྔལ་ཀུན།། 
ཤིན་ཏུ་འབྱུང་བར་མཐོང་བས་ན།། 
རྩ་བ་མེད་ཅིང་གནས་མེད་པའི།། 
བྱང་ཆུབ་དམ་པ་རྟོགས་པར་འདོད།། 
གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ལོག་པའི་ཆོས་བཅུས་ལོག་པ་ཉིད་དུ་ངེས་པར་མཐོང་སྟེ།
བཅུ་གང་ཞེ་ན།། 
འདི་ལྟ་སྟེ།
ལོག་པའི་ལྟ་བ་དང་།
ལོག་པའི་རྟོག་པ་དང་།
ལོག་པའི་ངག་དང་།
ལོག་པའི་ལས་ཀྱི་མཐའ་དང་།
ལོག་པའི་འཚོ་བ་དང་།
ལོག་པའི་རྩོལ་བ་དང་།
ལོག་པའི་དྲན་པ་དང་།
ལོག་པའི་ཏིང་ངེ་འཛིན་དང་།
ལོག་པའི་རྣམ་པར་གྲོལ་བ་དང་།
ལོག་པའི་ཤེས་པ་དང་བཅུ་སྟེ།
ཁྱིམ་བདག་འཇིག་རྟེན་གནས་པ་འདི་ནི་ལོག་པའི་ཆོས་བཅུ་པོ་དེ་དག་གིས་ལོག་པར་ངེས་པར་མཐོང་ནས།
ལོག་པ་ཐམས་ཅད་ལས་ཡང་དག་པར་བཟླ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
གང་དག་ལོག་པའི་ལྟ་ཆགས་དང་།། 
ལོག་པར་རྟོག་པའི་སྤྱོད་ཡུལ་དང་།། 
ལོག་པའི་ཚིག་ཏུ་སྨྲ་བ་དང་།། 
ལོག་པའི་ལས་མཐའ་སྤྱོད་པ་དང་།། 
ལོག་པའི་འཚོ་དང་ལོག་པའི་རྩོལ།། 
ལོག་པའི་དྲན་དང་མཉམ་པར་འཇོག།
ལོག་པའི་རྣམ་གྲོལ་རྫོགས་པ་དང་།། 
ལོག་པའི་ཤེས་ལ་གཞོལ་བ་ཡི།། 
ལོག་པར་ངེས་པའི་ཕུང་པོ་ནི།། 
བྱིས་པ་དེ་ལ་གནས་པ་དག།
ཡང་དག་ཉིད་ལ་དགོད་དོ་ཞེས།། 
དེ་ཕྱིར་ང་ནི་རབ་ཏུ་བྱུང་།། 
གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ལམ་ངན་པར་ཞུགས་ཤིང་།
མི་དགེ་བ་བཅུའི་ལས་ཀྱི་ལམ་རྣམས་ཀྱིས་ཕལ་ཆེར་ངན་སོང་དུ་གཞོལ་བ།
ངན་སོང་དུ་འབབ་པ།
ངན་སོང་དུ་བབ་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
སྲོག་གཅོད་པ་དང་།
མ་བྱིན་པར་ལེན་པ་དང་།
འདོད་པ་ལ་ལོག་པར་གཡེམ་པ་དང་།
བརྫུན་དུ་སྨྲ་བ་དང་།
ཕྲ་མ་ཟེར་བ་དང་།
ངག་རྩུབ་པོ་དང་།
ཚིག་ཀྱལ་བ་དང་།
བརྣབ་སེམས་དང་།
གནོད་སེམས་དང་།
ལོག་པར་ལྟ་བ་དང་བཅུ་སྟེ།
ཁྱིམ་བདག་མི་དགེ་བ་བཅུའི་ལས་ཀྱི་ལམ་རྣམས་ཀྱིས་འཇིག་རྟེན་གནས་པ་འདི་ལམ་ངན་པར་ཞུགས་ཤིང་ཕལ་ཆེར་ངན་སོང་དུ་གཞོལ་བ།
ངན་སོང་དུ་འབབ་པ།
ངན་སོང་དུ་བབ་པར་མཐོང་ནས་ངན་སོང་ཐམས་ཅད་ལས་ཡང་དག་པར་བཟླ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
སྲོག་གཅོད་པ་ཡི་སེམས་ཅན་དང་།། 
གཞན་གྱི་ནོར་ལ་ཕྲོག་པ་དང་།། 
འདོད་ལ་ལོག་པར་གཡེམ་པ་དག།
སེམས་ཅན་དམྱལ་བར་མྱུར་དུ་འགྲོ།། 
དབྱེན་བྱེད་པ་དང་ཚིག་རྩུབ་དང་།། 
བརྫུན་དུ་སྨྲ་ཞིང་མི་སྡོམ་པ།། 
བྱིས་པ་ཀྱལ་བ་སྨྲ་བ་རྣམས།། 
སོ་སོ་སྐྱེ་བོ་སླུ་བས་བཅིངས།། 
གཞན་གྱི་སྤྱོད་ལ་བརྣབ་སེམས་དང་།། 
གནོད་སེམས་དག་ནི་མང་བ་དང་།། 
མི་མང་ལྟ་བ་ལོག་ཞུགས་པ།། 
ངན་འགྲོ་དག་ཏུ་འགྲོ་བར་འགྱུར།། 
ལུས་ཀྱིས་སྡིག་པ་རྣམ་གསུམ་དང་།། 
ངག་གིས་སྡིག་པ་རྣམ་བཞི་དང་།། 
ཡིད་ཀྱིས་སྡིག་པ་རྣམ་གསུམ་ནི།། 
སྡིག་བྱེད་པ་དག་རབ་ཏུ་བྱེད།། 
སྡིག་པའི་ལས་རྣམས་བྱས་པས་ན།། 
དེ་ཕྱིར་ངན་འགྲོར་འགྲོ་བར་འགྱུར།། 
ཅི་ནས་ངན་འགྲོར་མི་གཏང་བར།། 
བསྐྱབ་པའི་ཕྱིར་ནི་རབ་ཏུ་བྱུང་།། 
གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཀུན་ནས་ཉོན་མོངས་པ་བཅུ་དག་གིས་ཉོན་མོངས་པ་དང་།
ཉེ་བའི་ཉོན་མོངས་པ་དང་།
ཀུན་ནས་ཉོན་མོངས་པའི་དྲི་མ་དང་ལྡན་པར་མཐོང་སྟེ།
བཅུ་གང་ཞེ་ན།
འདི་ལྟ་སྟེ།
སེར་སྣའི་དྲི་མ་ཀུན་ནས་ཉོན་མོངས་པ་དང་།
འཆལ་བའི་ཚུལ་ཁྲིམས་ཀྱི་དྲི་མ་ཀུན་ནས་ཉོན་མོངས་པ་དང་།
གནོད་སེམས་ཀྱི་དྲི་མ་ཀུན་ནས་ཉོན་མོངས་པ་དང་།
ལེ་ལོའི་དྲི་མ་ཀུན་ནས་ཉོན་མོངས་པ་དང་།
གཡེང་བའི་དྲི་མ་ཀུན་ནས་ཉོན་མོངས་པ་དང་།
འཆལ་བའི་ཤེས་རབ་ཀྱི་དྲི་མ་ཀུན་ནས་ཉོན་མོངས་པ་དང་།
སྲི་ཞུ་མེད་པའི་དྲི་མ་ཀུན་ནས་ཉོན་མོངས་པ་དང་།
ཐེ་ཚོམ་གྱི་དྲི་མ་ཀུན་ནས་ཉོན་མོངས་པ་དང་།
མ་མོས་པའི་དྲི་མ་ཀུན་ནས་ཉོན་མོངས་པ་དང་།། 
མ་གུས་པའི་དྲི་མ་ཀུན་ནས་ཉོན་མོངས་པ་དང་བཅུ་སྟེ།
ཁྱིམ་བདག་འཇིག་རྟེན་གནས་པ་འདི་ནི་ཀུན་ནས་ཉོན་མོངས་པ་བཅུ་པོ་དེ་དག་གིས་ཀུན་ནས་ཉོན་མོངས་པར་མཐོང་ནས་ཀུན་ནས་ཉོན་མོངས་པ་མེད་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ།། 
ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
འདི་ལ་ཆོས་ཉིད་ནི་འདི་ཡིན་ཏེ།
དེ་ལ་འདི་སྐད་ཅེས་བྱའོ།། 
འཇིག་རྟེན་འདི་དག་ཕལ་ཆེར་ནི།། 
ཀུན་ནས་ཉོན་མོངས་བཅུ་ཡིས་གཟིར།། 
འདུས་བྱས་ཀུན་ནས་ཉོན་མོངས་དགའ།། 
ནམ་ཡང་སྐྱོ་བར་བྱེད་མི་འགྱུར།། 
བྱིས་པ་སོ་སོའི་སྐྱེ་བོ་ཀུན།། 
སེར་སྣའི་དྲི་མས་ཉོན་མོངས་ཏེ།། 
བསླབ་པ་ཡང་དག་བཟུང་ནས་ཀྱང་།། 
སྡོམ་པ་མེད་ཅིང་ཉམས་པར་སྤྱོད།། 
བྱིས་པ་བཟོད་ལ་རྒྱབ་ཀྱིས་ཕྱོགས།། 
བརྩོན་འགྲུས་ཆུང་བ་ལེ་ལོ་ཅན།། 
སེམས་ཀྱང་གནས་པ་མ་ཡིན་པ།། 
ཤེས་རབ་འཆལ་བ་བླུན་ཞིང་རྨོངས།། 
ཕ་དང་མ་དང་ཕུ་བོ་དང་།། 
བླ་མ་ལ་ནི་སྲི་ཞུ་སྤངས།། 
འཇིག་རྟེན་སྣང་མཛད་སངས་རྒྱས་དག།
མཐོང་ནས་བློ་ངན་ནེམ་ནུར་བྱེད།། 
ཟབ་མོ་རྒྱལ་བས་གསུངས་པ་ཡི།། 
དམ་པའི་ཆོས་ནི་སྤོང་བར་བྱེད།། 
མུན་པའི་ཕུང་པོས་རབ་ཏུ་ཁེབས།། 
འཕགས་པའི་ཚོགས་ལ་གུས་མི་བྱེད།། 
ཀུན་ནས་ཉོན་མོངས་འདི་གཟིགས་ནས།། 
འདུས་བྱས་གང་ལའང་མི་དགའ་སྟེ།། 
ཉོན་མོངས་མེད་པ་འདུས་མ་བྱས།། 
མྱ་ངན་འདས་པ་ཐོབ་པར་བྱ།། 
གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
ཕྲག་དོག་དང་སེར་སྣའི་ཀུན་ཏུ་སྦྱོར་བ་དང་ལྡན་པར་ཤེས།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
མ་རིག་པའི་ལིང་ཏོག་གིས་ཁེབས་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
གཏི་མུག་གི་འོབས་སུ་ནུབ་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
འདོད་པའི་ཀླུང་གིས་དེད་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
འདོད་པའི་ཟུག་རྔུས་གཤིས་སུ་ཟུག་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
ཁྲོ་བ་དང་འཁོན་དུ་འཛིན་པའི་དུ་བས་ཤིན་ཏུ་བདུགས་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
འདོད་ཆགས་ཀྱི་མེས་ཀུན་ཏུ་འབར་བར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
ཞེ་སྡང་གི་དུག་གིས་ཀུན་ཏུ་ཁེབས་པར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
སྒྲིབ་པའི་ཚེར་མས་བསྐོར་བར་མཐོང་།
ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།
འཁོར་བའི་འབྲོག་དགོན་པས་བརྩོན་འགྲུས་ཉམས་པར་མཐོང་སྟེ།
ཁྱིམ་བདག་འཇིག་རྟེན་གནས་པ་ཡོངས་སུ་འཁྲི་བ་བཅུ་པོ་དེ་དག་གིས་ཡོངས་སུ་དཀྲིས་པར་མཐོང་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
རྒ་བས་སྐྱེས་བུ་རྣམས་ཀྱི་གཞོན་པ་འཇོམས།། 
གཟུགས་ཀྱང་རྣམ་པར་འཇིག་ཅིང་གཟུགས་ངན་བྱེད།། 
དྲན་དང་བློ་དང་དགའ་བ་མེད་པར་བྱེད།། 
འགྲོ་བ་རྣམས་ནི་འཆི་བའི་སྒོ་མོར་ཁྲིད།། 
ནད་ནི་སྟོབས་དང་དྲག་ཤུལ་རབ་ཏུ་འཇོམས།། 
མཐུ་དང་ཕ་རོལ་གནོད་པ་ཐམས་ཅད་འཕྲོག།
དབང་པོའི་གྲོང་རྣམས་མཐའ་དག་འཇོམས་པར་བྱེད།། 
མགོན་མེད་ཤིན་ཏུ་བརྟུལ་བ་ཞན་པར་འགྱུར།། 
འཆི་བ་སྲིན་མོ་ལྟ་བུར་མི་བཟད་དེ།། 
རྟག་ཏུ་སྐྱེ་དགུ་རྣམས་ཀྱི་ཕྱི་བཞིན་འབྲང་།། 
སྟོབས་ཀྱིས་རབ་ཏུ་མནན་ནས་འགྲོ་བ་ཡི།། 
ཕངས་པའི་ཚེ་ནི་མ་ལུས་ཟད་པར་འཐུང་།། 
རྒ་བ་དང་ནི་འཆི་བས་སྐྱོ་གྱུར་ཏེ།། 
འཇིག་རྟེན་དག་ནི་ནད་ཀྱིས་གཙེས་རིག་ནས།། 
མི་དགའ་མི་འཆི་ཞི་ཞིང་བདེ་བ་ཡི།། 
ཆོས་རྣམས་ཚོལ་ཕྱིར་ང་ནི་རབ་ཏུ་བྱུང་།། 
མེ་གསུམ་གྱིས་ནི་འཇིག་རྟེན་རབ་ཚིག་པ།། 
འགྲོ་བ་དག་ལ་སྐྱབས་གཞན་མ་མཐོང་ནས།། 
ང་ནི་སྐྱབས་དང་དཔུང་གཉེན་གྱུར་བྱས་ཏེ།། 
བདུད་རྩིའི་ཆར་ཕབ་མེ་རྣམས་ཞི་བར་བྱ།། 
སྐྱེ་དགུ་དག་ནི་ལམ་རྣམས་རབ་སྟོར་ཅིང་།། 
མིག་མེད་ལྡོངས་པ་རྨོངས་པར་གྱུར་པ་མཐོང་།། 
ང་ནི་འཇིག་རྟེན་དག་ལ་མིག་སྦྱིན་ཅིང་།། 
ལམ་རྣམས་བསྟན་ཕྱིར་ང་ནི་རབ་ཏུ་བྱུང་།། 
སྒྲིབ་པ་དག་གིས་བསྒྲིབས་ཤིང་ཀུན་བསྒྲིབས་ནས།། 
ཐེ་ཚོམ་ཀུན་ནས་ལངས་པའི་སེམས་ཅན་དག།
ཐེ་ཚོམ་རབ་ཏུ་བསལ་བར་འགྱུར་བ་དང་།། 
ཆོས་རྣམས་བསྟན་ཕྱིར་ང་ནི་རབ་ཏུ་བྱུང་།། 
སེམས་ཅན་འདི་དག་ཕན་ཚུན་མི་འཐུན་ཏེ།། 
གླགས་དང་སྐབས་ཚོལ་གནོད་པའི་ཉེས་པ་ཅན།། 
འགྲས་པ་དག་གི་སྡུམས་ནི་བྱ་བ་དང་།། 
འགྲོ་ལ་ཕན་འདོད་ཕྱིར་ནི་ང་རབ་བྱུང་།། 
ཕ་དང་མ་དང་སྡུག་པའི་མཆོག་རྣམས་ལ།། 
ང་རྒྱལ་དབང་གིས་མི་གུས་སེམས་ཅན་དག།
ང་རྒྱལ་རྒྱལ་མཚན་རབ་ཏུ་བསྙལ་བའི་ཕྱིར།། 
ཁྱིམ་བདག་དེ་ཕྱིར་ང་ནི་རབ་ཏུ་བྱུང་།། 
ཆགས་པ་ཡིས་ནི་བསྒྲིབས་པའི་སེམས་ཅན་རྣམས།། 
རྫས་ཕྱིར་ལྟུང་བར་བྱེད་པ་མཐོང་བ་དང་།། 
ནོར་བདུན་རྒྱ་ཆེན་རབ་ཏུ་རྙེད་གྱུར་ཏེ།། 
དེས་ནི་སེམས་ཅན་དབུལ་བ་མེད་པར་བྱ།། 
སེམས་ཅན་འདི་དག་ཕན་ཚུན་གསོད་བྱེད་ཅིང་།། 
ལུས་ནི་གདོན་མི་ཟ་བར་དོར་དགོས་ཀྱང་།། 
བྱིས་པ་དོན་མེད་བདག་ལུས་གསོ་མཐོང་ནས།། 
སྲིད་པ་གསུམ་ལས་ང་ནི་རྣམ་པར་ལོག།
ཇི་ལྟར་ཁྱོད་ནི་དོན་མི་ཤེས་པ་བཞིན།། 
དེ་འདྲ་བས་ནི་འཇིག་རྟེན་གསུམ་པོ་གང་།། 
འཇིག་རྟེན་དག་ལ་དོན་རྣམས་བསྟན་པའི་ཕྱིར།། 
ཕན་པར་འདོད་པས་ང་ནི་རབ་ཏུ་བྱུང་།། 
སེམས་ཅན་དམྱལ་བར་ལྟུང་བའི་སེམས་ཅན་དག།
མི་བཟད་རྣམ་པ་སྣ་ཚོགས་མཐའ་ཡས་ཀྱི།། 
སྡུག་བསྔལ་དྲག་པོ་བྱེད་པར་མཐོང་བས་ན།། 
དེ་དག་ཐར་བར་བྱ་ཕྱིར་ང་རབ་བྱུང་།། 
གཅིག་ལ་གཅིག་ནི་གནོད་བྱེད་སེམས་ཅན་རྣམས།། 
བྱོལ་སོང་འགྲོ་བར་རྣམ་པར་སྤྱོད་མཐོང་ནས།། 
སྐྱེ་དགུ་མགོན་མེད་མགོན་ནི་བྱ་བའི་ཕྱིར།། 
སྙིང་རྗེའི་བསམ་པས་ང་ནི་རབ་ཏུ་བྱུང་།། 
གཤིན་རྗེ་ཡིས་ནི་གཙེས་པའི་སེམས་ཅན་རྣམས།། 
བཀྲེས་སྐོམ་མི་བཟད་སྡུག་བསྔལ་གཟིར་མཐོང་སྟེ།། 
བྱང་ཆུབ་དམ་པ་ཐོབ་ནས་དེ་དག་ལ།། 
བདུད་རྩིའི་རོ་མཆོག་ཁ་ཟས་སྦྱིན་པར་བྱ།། 
མི་ཡི་ཀུན་ཏུ་ཚོལ་བའི་སྡུག་བསྔལ་དང་།། 
ལྷ་རྣམས་འཆི་འཕོ་སྡུག་བསྔལ་རིག་ནས་ནི།། 
འཇིག་རྟེན་གསུམ་ཀུན་སྡུག་བསྔལ་སྡུག་བསྔལ་གྱིས།། 
ཉེན་པར་མཐོང་ནས་ང་ནི་རབ་ཏུ་བྱུང་།། 
ཁྲེལ་བ་དང་ནི་ངོ་ཚ་མེད་པ་དང་།། 
འདོད་པས་རབ་ཏུ་བརྒྱལ་བའི་སེམས་ཅན་རྣམས།། 
མ་དང་སྲིང་མོ་བླ་མའི་ཆུང་མ་ལ།། 
ཉལ་བ་ཁྱི་དང་ཕག་རྣམས་ཇི་བཞིན་ནོ།། 
འདོད་པའི་དགའ་བ་ཡིས་ནི་འདི་དག་མིང་།། 
སེམས་ཅན་བུད་མེད་དབང་སོང་འདི་མཐོང་ནས།། 
ཚོང་དཔོན་བུད་མེད་དག་ནི་མི་འདོད་པས།། 
ཁྱིམ་ཡང་སྤངས་ནས་ང་ནི་རབ་ཏུ་བྱུང་།། 
བྱིས་པ་རྣམས་ནི་འདོད་པའི་དགའ་ལ་གནས།། 
ཐམས་ཅད་སྡིག་པ་རྩོད་པའི་དབང་དུ་སོང་།། 
བདུད་རྣམས་ཐམས་ཅད་ལ་ནི་དབང་བྱས་ཏེ།། 
བྱང་ཆུབ་རིམ་པར་འཚང་རྒྱར་ང་རབ་བྱུང་།། 
ཁྱིམ་ན་གནས་པ་དག་ནི་ཉེས་པ་སྟོང་།། 
འདི་འདྲ་བ་ཡི་གནོད་པ་འདི་མཐོང་ནས།། 
ས་རྣམས་ཐམས་ཅད་རྣམ་པར་སྤངས་ནས་ནི།། 
སྐྱེ་བ་ཟད་པར་བྱ་ཕྱིར་ང་རབ་བྱུང་།། 
དེ་ནས་ཁྱིམ་བདག་ལྔ་བརྒྱ་ཙམ་པོ་དེ་དག་ཀྱེ་མའོ་འདི་ནི་སངས་རྒྱས་ཡིན་ནོ་ཞེས་ངོ་མཚར་ཐོབ་པར་གྱུར་ཏེ།། 
དེ་དག་གིས་སངས་རྒྱས་སོ་སངས་རྒྱས་སོ་སྙམ་དུ་རིག་ནས་སྒྲ་སྐད་མགྲིན་གཅིག་ཏུ་བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ།། 
ཚོང་དཔོན་འདུས་པ་ལྔ་བརྒྱ་ཙམ་པོ་དག།
རྒ་བས་འཇིགས་སྐྲག་རྒྱལ་བའི་དྲུང་དུ་མཆིས།། 
འདི་ལ་ཆོས་མཆོག་དམ་པ་རྒྱ་ཆེ་བ།། 
རྒ་ཤིས་མཐར་འབྱིན་རབ་ཏུ་བཤད་དུ་གསོལ།། 
སྲིད་པའི་འགྲོ་བ་ཡོངས་དག་བསམ་པ་དག།
བཅོམ་ལྡན་སྲིད་བྲལ་འཇིགས་ལས་རྣམ་པར་གྲོལ།། 
འབྱུང་བ་འཇིག་པར་མཛད་པ་སྐྱབས་མཛོད་དེ།། 
སྲིད་པའི་ཁྱིམ་ཞུགས་འགྲོ་བ་ཐར་བར་མཛོད།། 
དཔའ་བོ་འདོད་ཆགས་བྲལ་ཞིང་རྣམ་པར་གྲོལ།། 
རྡུལ་བྲལ་དྲི་མ་མི་མངའ་རྣམ་དག་སེམས།། 
འདུལ་ལ་མཁས་པ་ཁ་ལོ་སྒྱུར་བའི་མཆོག།
བདུད་རྩི་དམ་པ་ཆོས་ཀྱི་རྒྱུན་ཕྱེ་ཤིག།
སྐྱེས་བུ་དམ་པ་གཟུགས་རབ་མཆོག་འཛིན་པ།། 
ཁྱོད་འདྲ་ས་དང་ལྷ་ཡུལ་གང་ནའང་མེད།། 
མི་མཉམ་མཉམ་པ་དམ་པ་འཇིག་རྟེན་གཙོ།། 
བདེ་བར་གཤེགས་པ་རབ་མཆོག་ཆོས་གསུངས་ཤིག།
དྲི་གསུམ་དྲི་མ་སྤངས་ཤིང་སྐྱོན་མི་མངའ།། 
མུན་པ་རབ་རིབ་མི་མངའ་རྣམ་དག་སྤྱན།། 
མུན་དང་བྲལ་ཞིང་གཏི་མུག་དྲ་བ་བསལ།། 
རྡུལ་མི་མངའ་བ་མཚུངས་མེད་ཆོས་རྣམས་གསུངས།། 
འགྲོ་བ་མགོན་མེད་སྡུག་བསྔལ་གྱུར་པ་རྣམས།། 
སྲིད་པའི་མཚོར་ལྷུང་སྐྱབས་མེད་ཐམས་ཅད་ལ།། 
ཐུགས་རྗེ་བརྩེ་བ་བསྐྱེད་དེ་བྱམས་པའི་ཐུགས།། 
རྒྱལ་བ་མྱུར་དྲོངས་ཕ་རོལ་དགོད་པར་མཛོད།། 
ང་རྒྱལ་གཏི་མུག་རྒྱགས་པས་རྒལ་དཀའ་ཞིང་།། 
ནད་དང་རྩོད་མང་དབའ་ཀློང་སྲིད་པའི་ཆུར།། 
འགྲོ་བ་ལྷུང་ནས་ཁྱེར་བ་སྐྱབས་མེད་ལ།། 
ཐུགས་བརྩེ་སྐྱེད་ལ་སྲིད་པའི་རྒྱུན་ལས་སྒྲོལ།། 
གསེར་གྱི་རི་ལྟར་རྣམ་པར་དག་པའི་སྐུ།། 
གཟི་བརྗིད་ཉི་མ་བྱེ་བ་བརྒྱ་བས་ལྷག།
འཇམ་ཞིང་སྙན་པ་ཚངས་དབྱངས་མཆོག་མངའ་བ།། 
ཆོས་མཆོག་བརྗོད་པ་མཛེས་པ་རབ་ཏུ་གསུངས།། 
ཆོས་འདི་ཀུན་ནི་རང་བཞིན་རྣམ་པར་དག།
རང་བཞིན་འོད་གསལ་ཡེ་ནས་རྩ་བ་དག།
མ་བྱས་བྱེད་དང་ཚོར་བ་པོ་དང་བྲལ།། 
གཞན་ལས་མ་གསན་རྣམ་དག་ཐམས་ཅད་གཟིགས།། 
སྤྱད་པ་རབ་སྤྱད་གྲགས་པ་མཐའ་ཡས་པ།། 
རང་བྱུང་སྟོབས་བཅུ་མངའ་ཞིང་འཇིགས་མེད་པ།། 
མཐའ་ཡས་ཡེ་ཤེས་ནམ་མཁའ་མཚུངས་པའི་ཐུགས།། 
རབ་སྦྱིན་དགེ་སྦྱོང་མཆོག་གི་ཆོས་བཤད་གསོལ།། 
དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ།
ཨེ་མའོ་ཁྱིམ་བདག་ལྔ་བརྒྱ་ཙམ་པོ་འདི་དག་དགེ་བའི་རྩ་བ་ཡོངས་སུ་སྨིན་གྱིས་ཅི་ནས་ས་ཕྱོགས་འདི་ཉིད་དུ་ཁྱིམ་པའི་མཚན་མ་སྤངས་ཏེ་རབ་ཏུ་བྱུང་བ་ཐོབ་ནས་ཐམས་ཅད་ཟག་པ་ཟད་པའི་མཐར་བྱེད་པ་དེ་ལྟ་དེ་ལྟ་བུར་ངས་ཆོས་བསྟན་ཏོ།། 
སྙམ་དུ་དགོངས་སོ།། 
དེ་ནས་བཅོམ་ལྡན་འདས་དེའི་ཚེ་སྟེང་གི་བར་སྣང་ལ་སྐྱིལ་མོ་ཀྲུང་བཅས་ཏེ་བཞུགས་སོ།། 
དེ་ནས་ཁྱིམ་བདག་ལྔ་བརྒྱ་ཙམ་པོ་དེ་དག་བཅོམ་ལྡན་འདས་ལ་ལྷག་པར་དགའ་བ་དང་།
དད་པ་དང་།
རི་མོ་དང་།
གུས་པ་ཉེ་བར་གཞོག་གོ།
དེ་ནས་བཅོམ་ལྡན་འདས་ཀྱི་ཁྱིམ་བདག་ལྔ་བརྒྱ་ཙམ་པོ་དེ་དག་ལ་བཀའ་སྩལ་པ།
ཁྱིམ་བདག་ཁྱེད་རྣམས་གཙེ་བ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
སྐྱེ་བས་གཙེ་བ་དང་།
རྒ་བས་གཙེ་བ་དང་།
ན་བས་གཙེ་བ་དང་།
འཆི་བས་གཙེ་བ་དང་།
མྱ་ངན་གྱིས་གཙེ་བ་དང་།
སྨྲེ་སྔགས་འདོན་པས་གཙེ་བ་དང་།
སྡུག་བསྔལ་གྱིས་གཙེ་བ་དང་།
ཡིད་མི་བདེ་བས་གཙེ་བ་དང་།
འཁྲུག་པས་གཙེ་བ་དང་།
འཁོར་བས་གཙེ་བ་སྟེ།
ཁྱིམ་བདག་ཁྱེད་རྣམས་གཙེ་བ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་ཀུན་ནས་མནར་སེམས་ཀྱི་དངོས་པོ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
བདག་ཉིད་ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པ་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པ་བྱེད་པར་འགྱུར་རོ།། 
ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་གི་མཛའ་བོ་ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་གི་མཛའ་བོ་ལ་གནོད་པ་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་གི་མཛའ་བོ་ལ་གནོད་པ་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་དང་མི་མཛའ་བའི་དོན་བྱས་སོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་དང་མི་མཛའ་བའི་དོན་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
བདག་དང་མི་མཛའ་བའི་དོན་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།
གནོད་པའི་རབ་ཏུ་སྡང་བ་ཉིད་དང་བཅུ་སྟེ།
ཁྱིམ་བདག་ཁྱེད་རྣམས་ཀུན་ནས་མནར་སེམས་ཀྱི་དངོས་པོ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་ལྟ་བ་སྣ་ཚོགས་སུ་གྱུར་པ།
ལྟ་བ་ངན་པའི་ཐིབས་པོ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
བདག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
སེམས་ཅན་དུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
སྲོག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
གང་ཟག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
ཆད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
རྟག་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
བྱ་བ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
རྒྱུ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
མི་མཐུན་པའི་རྒྱུར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།
ལོག་པར་ལྟ་བར་གྱུར་པ་ལྟ་བ་ངན་པ་ཐིབས་པོ་སྟེ།
ཁྱིམ་བདག་ཁྱེད་རྣམས་ལྟ་བར་གྱུར་པ་ལྟ་བ་ངན་པ་ཐིབས་པོ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་ཟུག་རྔུ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
སྲིད་པའི་ཟུག་རྔུ་དང་།
མ་རིག་པའི་ཟུག་རྔུ་དང་།
འདོད་པའི་ཟུག་རྔུ་དང་།
འདོད་ཆགས་ཀྱི་ཟུག་རྔུ་དང་།
ཞེ་སྡང་གི་ཟུག་རྔུ་དང་།
གཏི་མུག་གི་ཟུག་རྔུ་དང་།
ང་རྒྱལ་གྱི་ཟུག་རྔུ་དང་།
ལྟ་བའི་ཟུག་རྔུ་དང་།
འབྱུང་བའི་ཟུག་རྔུ་དང་།
འཇིགས་པའི་ཟུག་རྔུ་དང་བཅུ་སྟེ།
ཁྱིམ་བདག་ཁྱེད་རྣམས་ཟུག་རྔུ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་སྲེད་པའི་རྩ་བ་ལས་བྱུང་བའི་ཆོས་བཅུ་པོ་འདི་དག་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
སྲེད་པ་ལ་བརྟེན་ནས་ཀུན་ཏུ་ཚོལ་བ་དང་།
ཀུན་ཏུ་ཚོལ་བ་ལ་བརྟེན་ནས་རྙེད་པ་དང་།
རྙེད་པ་ལ་བརྟེན་ནས་ང་ཡིར་འཛིན་པ་དང་།
ང་ཡིར་འཛིན་པ་ལ་བརྟེན་ནས་རྣམ་པར་ངེས་པ་དང་།
རྣམ་པར་ངེས་པ་ལ་བརྟེན་ནས་འདུན་པའི་འདོད་ཆགས་དང་།
འདུན་པའི་འདོད་ཆགས་ལ་བརྟེན་ནས་ལྷག་པར་ཆགས་པ་དང་།
ལྷག་པར་ཆགས་པ་ལ་བརྟེན་ནས་སེར་སྣ་དང་།
སེར་སྣ་ལ་བརྟེན་ནས་ཡོངས་སུ་འཛིན་པ་དང་།
ཡོངས་སུ་འཛིན་པ་ལ་བརྟེན་ནས་ཡོངས་སུ་སྲུང་བ་དང་།
ཡོངས་སུ་སྲུང་བ་ལ་བརྟེན་ནས་སྡུག་བསྔལ་བ་དང་བཅུ་སྟེ།
ཡོངས་སུ་སྲུང་བའི་གཞི་ལས་དབྱུག་པ་ཐོགས་པ་དང་།
མཚོན་ཆ་ཐོགས་པ་དང་།
འཐབ་པ་དང་མཚང་འདྲུ་བ་དང་།
འགྱེད་པ་དང་།
རྩོད་པ་རྣམས་འབྱུང་ངོ།། 
དེའི་ཕྱིར་ཕྲ་མ་ལ་སོགས་པ་སྡིག་པ་མི་དགེ་བའི་ཆོས་རྣམ་པ་མང་པོ་འབྱུང་བར་འགྱུར་ཏེ།
ཁྱིམ་བདག་ཁྱེད་རྣམས་སྲེད་པའི་རྩ་བ་ལས་བྱུང་བའི་ཆོས་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་ལོག་པ་ཉིད་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
ལོག་པའི་ལྟ་བ་དང་།
ལོག་པའི་རྟོག་པ་དང་།
ལོག་པའི་ངག་དང་།
ལོག་པའི་ལས་ཀྱི་མཐའ་དང་།
ལོག་པའི་འཚོ་བ་དང་ལོག་པའི་རྩོལ་བ་དང་ལོག་པའི་དྲན་པ་དང་།
ལོག་པའི་ཏིང་ངེ་འཛིན་དང་།
ལོག་པའི་རྣམ་པར་གྲོལ་བ་དང་།
ལོག་པའི་ཤེས་པ་དང་བཅུ་སྟེ།
ཁྱིམ་བདག་ཁྱེད་རྣམས་ལོག་པ་ཉིད་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་མི་དགེ་བའི་ལས་ཀྱི་ལམ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
སྲོག་གཅོད་པ་དང་།
མ་བྱིན་པར་ལེན་པ་དང་།
འདོད་པ་ལ་ལོག་པར་གཡེམ་པ་དང་།
བརྫུན་དུ་སྨྲ་བ་དང་།
ཕྲ་མ་དང་།
ངག་རྩུབ་པོ་དང་།
ཚིག་ཀྱལ་པ་དང་།
བརྣབ་སེམས་དང་།
གནོད་སེམས་དང་།
ལོག་པར་ལྟ་བ་སྟེ།
ཁྱིམ་བདག་ཁྱེད་རྣམས་མི་དགེ་བའི་ལས་ཀྱི་ལམ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་ཀུན་ནས་ཉོན་མོངས་པ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
སེར་སྣའི་དྲི་མ་ཀུན་ནས་ཉོན་མོངས་པ་དང་།
འཆལ་བའི་ཚུལ་ཁྲིམས་ཀྱི་དྲི་མ་ཀུན་ནས་ཉོན་མོངས་པ་དང་།
གནོད་སེམས་ཀྱི་དྲི་མ་ཀུན་ནས་ཉོན་མོངས་པ་དང་།
ལེ་ལོའི་དྲི་མ་ཀུན་ནས་ཉོན་མོངས་པ་དང་།
གཡེང་བའི་དྲི་མ་ཀུན་ནས་ཉོན་མོངས་པ་དང་།
འཆལ་བའི་ཤེས་རབ་ཀྱི་དྲི་མ་ཀུན་ནས་ཉོན་མོངས་པ་དང་།
སྲི་ཞུ་མེད་པའི་དྲི་མ་ཀུན་ནས་ཉོན་མོངས་པ་དང་།
ཐེ་ཚོམ་གྱི་དྲི་མ་ཀུན་ནས་ཉོན་མོངས་པ་དང་།
མ་མོས་པའི་དྲི་མ་ཀུན་ནས་ཉོན་མོངས་པ་དང་།
མ་གུས་པའི་དྲི་མ་ཀུན་ནས་ཉོན་མོངས་པ་སྟེ།
ཁྱིམ་བདག་ཁྱེད་རྣམས་ཀུན་ནས་ཉོན་མོངས་པ་བཅུ་པོ་འདི་དག་ལས་ཐར་བར་འདོད་དམ།
གཞན་ཡང་ཁྱིམ་བདག་ཁྱེད་རྣམས་འཁོར་བའི་འཇིགས་པ་བཅུ་ལས་ཐར་བར་འདོད་དམ།
བཅུ་གང་ཞེ་ན།
འདི་ལྟ་སྟེ།
ཕྲག་དོག་དང་།
སེར་སྣའི་ཀུན་ཏུ་སྦྱོར་བ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་མ་རིག་པའི་ལིང་ཏོག་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་གཏི་མུག་གི་འོབས་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་འདོད་པའི་ཆུ་བོ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་ལོག་པའི་ཟུག་རྔུ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་ཁྲོ་བ་དང་འཁོན་དུ་འཛིན་པ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་འདོད་ཆགས་ཀྱི་མེ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་ཞེ་སྡང་གི་དུག་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་སྒྲིབ་པའི་ཚེར་མ་ལས་ཐར་བར་འདོད་དམ།
འདི་ལྟ་སྟེ།
ཁྱིམ་བདག་ཁྱེད་རྣམས་འཁོར་བའི་འབྲོག་དགོན་པ་ལས་ཐར་བར་འདོད་དམ།
ཁྱིམ་བདག་ཁྱེད་རྣམས་འཁོར་བའི་འཇིགས་པ་བཅུ་པོ་འདི་དག་ལས་ཐར་བར་འདོད་དམ།
དེ་ནས་བཅོམ་ལྡན་འདས་ལ་ཁྱིམ་བདག་ལྔ་བརྒྱ་ཙམ་པོ་དེ་དག་གིས་སྒྲ་སྐད་མགྲིན་གཅིག་ཏུ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་ཅག་གཙེ་བ་བཅུ་ལས་ཐར་བར་འཚལ་ཏེ།
བཅུ་གང་ཞེ་ན།
འདི་ལྟ་སྟེ།
སྐྱེ་བས་གཙེ་བ་དང་།
རྒ་བས་གཙེ་བ་དང་།
ན་བས་གཙེ་བ་དང་།
འཆི་བས་གཙེ་བ་དང་།
མྱ་ངན་གྱིས་གཙེ་བ་དང་།
སྨྲེ་སྔགས་འདོན་པས་གཙེ་བ་དང་།
སྡུག་བསྔལ་གྱིས་གཙེ་བ་དང་།
ཡིད་མི་བདེ་བས་གཙེ་བ་དང་།
འཁྲུག་པས་གཙེ་བ་དང་།
འཁོར་བའི་གཙེ་བ་ལས་བཅོམ་ལྡན་འདས་བདག་ཅག་ཐར་བར་འཚལ་ལོ།། 
དེ་བཞིན་དུ་འཁོར་བའི་འབྲོག་དགོན་པའི་བར་དུ་ཆོས་བཅུ་པོ་འདི་དག་ལས་ཐམས་ཅད་རྒྱས་པར་བྱའོ།། 
དེ་ནས་བཅོམ་ལྡན་འདས་ཀྱིས་ཁྱིམ་བདག་ལྔ་བརྒྱ་ཙམ་པོ་དེ་དག་ལ་བཀའ་སྩལ་པ།
ཁྱིམ་བདག་རྣམས་མིག་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
མིག་ནི་བྱེད་པ་མེད་པ་གཡོ་བ་མེད་པ་སྟེ།
མིག་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་མིག་ལ་བདག་མེད་དོ་ཞེས་གནས་པར་བྱའོ།
ཁྱིམ་བདག་རྣམས་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
ཡིད་ནི་བྱེད་པ་མེད་པ་གཡོ་བ་མེད་པ་སྟེ།
ཡིད་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་ཡིད་ལ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་གཟུགས་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
གཟུགས་ནི་བྱེད་པ་མེད་པ་གཡོ་བ་མེད་པ་སྟེ།
གཟུགས་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་གཟུགས་ལ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
ཆོས་ཀྱི་བར་དུ་བྱེད་པ་མེད་པ་གཡོ་བ་མེད་པ་སྟེ།
ཆོས་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་ཆོས་ཀྱི་བར་དུ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་གཟུགས་ཀྱི་ཕུང་པོ་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
གཟུགས་ཀྱི་ཕུང་པོ་ནི་བྱེད་པ་མེད་པ་གཡོ་བ་མེད་པ་སྟེ།
གཟུགས་ཀྱི་ཕུང་པོ་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་གཟུགས་ཀྱི་ཕུང་པོ་ལ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་ཚོར་བའི་ཕུང་པོ་དང་།
འདུ་ཤེས་ཀྱི་ཕུང་པོ་དང་།
འདུ་བྱེད་ཀྱི་ཕུང་པོ་དང་།
རྣམ་པར་ཤེས་པའི་ཕུང་པོ་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
རྣམ་པར་ཤེས་པའི་ཕུང་པོ་ནི་བྱེད་པ་མེད་པ་གཡོ་བ་མེད་པ་སྟེ།
རྣམ་པར་ཤེས་པའི་ཕུང་པོ་ནི་མི་སེམས་ཤིང་།
རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་རྣམ་པར་ཤེས་པའི་ཕུང་པོ་ལ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་སའི་ཁམས་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
སའི་ཁམས་ནི་བྱེད་པ་མེད་པ་གཡོ་བ་མེད་པ་སྟེ།
སའི་ཁམས་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་སའི་ཁམས་ལ་ཡང་བདག་མེད་དོ་ཞེས་གནས་པར་བྱའོ།། 
ཁྱིམ་བདག་རྣམས་ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་དང་།
རྣམ་པར་ཤེས་པའི་ཁམས་ནི་ཐར་བར་མི་འདོད་དོ།། 
དེ་ཅིའི་ཕྱིར་ཞེ་ན།
རྣམ་པར་ཤེས་པའི་ཁམས་ནི་བྱེད་པ་མེད་པ་གཡོ་བ་མེད་པ་སྟེ།
རྣམ་པར་ཤེས་པའི་ཁམས་ནི་མི་སེམས་ཤིང་རྣམ་པར་མི་རིག་གོ།
དེ་བས་ན་ཁྱིམ་བདག་རྣམས་རྣམ་པར་ཤེས་པའི་ཁམས་ལ་ཡང་བདག་མེད་དོ་ཞེས་གནས་པར་བྱའོ།། 
དེ་ལྟར་ན་ཁྱིམ་བདག་རྣམས་ཆོས་ཐམས་ཅད་ནི་ཡང་དག་པ་མ་ཡིན་པ་ཡོངས་སུ་རྟོག་པ་ལས་བྱུང་སྟེ།
རྐྱེན་ལ་རག་ལས་པ།
སྟོབས་མེད་པ།
ཉམ་ཆུང་བ།
རྐྱེན་རྣམས་ལས་བྱུང་བ།
རྐྱེན་རྣམས་ཡོད་ན་ཆོས་རྣམས་གདགས་པར་འགྱུར་གྱི།
རྐྱེན་མེད་ན་ཆོས་རྣམས་གདགས་པར་མི་འགྱུར་རོ།། 
ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ།
འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ།
རྒ་བའམ།
འཆི་བའམ།
འཕོ་བའམ།
འབྱུང་བ་གང་ཡང་མེད་དོ།། 
དེ་ལྟར་ཁྱིམ་བདག་རྣམས་ཁྱེད་རྣམ་གྲངས་འདིས་ཆོས་ཐམས་ཅད་ནི་ཡང་དག་པ་མ་ཡིན་པ།
ཀུན་བརྟགས་པ་ལས་བྱུང་བ།
རྐྱེན་ལ་རག་ལས་པ།
སྟོབས་མེད་པ།
ཉམ་ཆུང་བ།
རྐྱེན་རྣམས་ལས་བྱུང་བ་སྟེ།
རྐྱེན་རྣམས་ཡོད་ན་ཆོས་རྣམས་གདགས་པར་འགྱུར་གྱི།
རྐྱེན་མེད་ན་ཆོས་རྣམས་གདགས་པར་མི་འགྱུར་རོ།། 
ཆོས་ཐམས་ཅད་ནི་བཏགས་པ་ཙམ་སྟེ།
འདི་ལ་ལམ་ཆད་པ།
མྱ་ངན་ལས་འདས་པ་མ་གཏོགས་པར་སྐྱེ་བའམ།
རྒ་བའམ།
འཆི་བའམ།
འཕོ་བའམ།
འབྱུང་བ་གང་ཡང་མེད་པར་རིག་པར་བྱའོ།། 
དེ་ལྟར་ན་ཁྱིམ་བདག་རྣམས་ཡང་དག་པ་མ་ཡིན་པར་ཀུན་རྟོག་པ་ཡོད་ན།
ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི།
ཡང་དག་པ་མ་ཡིན་པ་ཀུན་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་མི་འགྱུར་རོ།། 
ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་ན་མ་རིག་པ་གདགས་པར་འགྱུར་གྱི།
ཚུལ་བཞིན་མ་ཡིན་པ་ཡིད་ལ་བྱེད་པ་མེད་ན་མ་རིག་པ་གདགས་པར་མི་འགྱུར་རོ།། 
མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་གྱི།
མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་རོ།། 
འདུ་བྱེད་ཡོད་ན་རྣམ་པར་ཤེས་པ་གདགས་པར་འགྱུར་གྱི།
འདུ་བྱེད་མེད་ན་རྣམ་པར་ཤེས་པ་གདགས་པར་མི་འགྱུར་རོ།། 
རྣམ་པར་ཤེས་པ་ཡོད་ན་མིང་དང་གཟུགས་གདགས་པར་འགྱུར་གྱི།
རྣམ་པར་ཤེས་པ་མེད་ན་མིང་དང་གཟུགས་སུ་གདགས་པར་མི་འགྱུར་རོ།། 
མིང་དང་གཟུགས་ཡོད་ན་སྐྱེ་མཆེད་དྲུག་གདགས་པར་འགྱུར་གྱི།
མིང་དང་གཟུགས་མེད་ན་སྐྱེ་མཆེད་དྲུག་ཏུ་གདགས་པར་མི་འགྱུར་རོ།། 
སྐྱེ་མཆེད་དྲུག་ཡོད་ན་རེག་པ་གདགས་པར་འགྱུར་གྱི།
སྐྱེ་མཆེད་དྲུག་མེད་ན་རེག་པར་གདགས་པར་མི་འགྱུར་རོ།། 
རེག་པ་ཡོད་ན་ཚོར་བ་གདགས་པར་འགྱུར་གྱི།
རེག་པ་མེད་ན་ཚོར་བར་གདགས་པར་མི་འགྱུར་རོ།། 
ཚོར་བ་ཡོད་ན་སྲེད་པ་གདགས་པར་འགྱུར་གྱི།
ཚོར་བ་མེད་ན་སྲེད་པར་གདགས་པར་མི་འགྱུར་རོ།། 
སྲེད་པ་ཡོད་ན་ལེན་པ་གདགས་པར་འགྱུར་གྱི།
སྲེད་པ་མེད་ན་ལེན་པར་གདགས་པར་མི་འགྱུར་རོ།། 
ལེན་པ་ཡོད་ན་སྲིད་པ་གདགས་པར་འགྱུར་གྱི།
ལེན་པ་མེད་ན་སྲིད་པར་གདགས་པར་མི་འགྱུར་རོ།། 
སྲིད་པ་ཡོད་ན་སྐྱེ་བ་གདགས་པར་འགྱུར་གྱི།
སྲིད་པ་མེད་ན་སྐྱེ་བར་གདགས་པར་མི་འགྱུར་རོ།། 
སྐྱེ་བ་ཡོད་ན་རྒ་ཤི་གདགས་པར་འགྱུར་གྱི།
སྐྱེ་བ་མེད་ན་རྒ་ཤིར་གདགས་པར་མི་འགྱུར་རོ།། 
རྒ་བ་ཞེས་བྱ་བ་གང་ཞེ་ན།
རྒས་པ་དང་།
གཏུགས་པ་དང་།
སྤྱི་ཐེར་བ་དང་།
སྐྲ་སྐྱ་བ་དང་།
གཉེར་མ་མང་བ་དང་།
ཚེ་ཉམས་པ་དང་།
དབང་པོ་ཡོངས་སུ་སྨིན་པ་དང་།
འདུ་བྱེད་རྣམས་ཀྱི་དངོས་པོ་རྙིངས་པ་སྟེ།
དེ་ནི་རྒ་བ་ཞེས་བྱའོ།། 
འཆི་བ་ཞེས་བྱ་བ་གང་ཞེ་ན།
འདི་ལྟ་སྟེ།
འཆི་བ་དང་།
འཕོ་བ་དང་།
འཆི་བའི་དུས་བྱེད་པ་དང་།
ཕུང་པོ་རྣམས་ཞིག་པ་དང་།
ལུས་བོར་བ་དང་།
རིས་འཐུན་པའི་སྐལ་བ་མཉམ་པ་དང་བྲལ་བ་སྟེ།
འདི་ནི་འཆི་བ་ཞེས་བྱའོ།། 
དེ་ལ་རྒ་བ་འདི་དང་།
འཆི་བ་འདི་ལ་རྒ་ཤི་ཞེས་བྱའོ།། 
དེ་ལྟར་སྐྱེ་བ་ཡོད་ན་རྒ་ཤི་གདགས་པར་འགྱུར་གྱི།
སྐྱེ་བ་མེད་ན་རྒ་ཤིར་གདགས་པར་མི་འགྱུར་ཏེ།
སྐྱེ་བ་ཞེས་བྱ་བ་གང་ཞེ་ན།
སྐྱེ་བ་དང་།
རྫོགས་པར་སྐྱེ་བ་དང་།
འཇུག་པ་དང་།
མངོན་པར་འགྲུབ་པ་དང་།
ཕུང་པོ་རྣམས་འབྱུང་བ་དང་།
སྐྱེ་མཆེད་རྣམས་རབ་ཏུ་ཐོབ་པ་དང་།
རིས་འཐུན་པ་དང་ཕྲད་པ་སྟེ།
དེ་ནི་སྐྱེ་བ་ཞེས་བྱའོ།། 
སྲིད་པ་ཡོད་ན་སྐྱེ་བ་གདགས་པར་འགྱུར་གྱི།
སྲིད་པ་མེད་ན་སྐྱེ་བར་གདགས་པར་མི་འགྱུར་ཏེ།
སྲིད་པ་ཞེས་བྱ་བ་གང་ཞེ་ན།
འདི་ལྟ་སྟེ།
འདོད་པའི་སྲིད་པ་དང་།
གཟུགས་ཀྱི་སྲིད་པ་དང་།
གཟུགས་མེད་པའི་སྲིད་པ་སྟེ།
དེ་ནི་སྲིད་པ་ཞེས་བྱའོ།། 
ལེན་པ་ཡོད་ན་སྲིད་པ་གདགས་པར་འགྱུར་གྱི།
ལེན་པ་མེད་ན་སྲིད་པར་གདགས་པར་མི་འགྱུར་ཏེ།
ལེན་པ་ཞེས་བྱ་བ་གང་ཞེ་ན།
འདོད་པའི་ལེན་པ་དང་།
ལྟ་བའི་ལེན་པ་དང་།
ཚུལ་ཁྲིམས་དང་།
བརྟུལ་ཞུགས་ཀྱི་ལེན་པ་དང་།
བདག་ཏུ་སྨྲ་བའི་ལེན་པ་སྟེ།
དེ་ནི་ལེན་པ་ཞེས་བྱའོ།། 
སྲེད་པ་ཡོད་ན་ལེན་པ་གདགས་པར་འགྱུར་གྱི།
སྲེད་པ་མེད་ན་ལེན་པར་གདགས་པར་མི་འགྱུར་ཏེ།
སྲེད་པ་ཞེས་བྱ་བ་གང་ཞེ་ན།
འདི་ལྟ་སྟེ།
གཟུགས་ལ་སྲེད་པ་དང་།
སྒྲ་ལ་སྲེད་པ་དང་།
དྲི་ལ་སྲེད་པ་དང་།
རོ་ལ་སྲེད་པ་དང་།
རེག་བྱ་ལ་སྲེད་པ་དང་།
ཆོས་ལ་སྲེད་པ་སྟེ།
དེ་ནི་སྲེད་པ་ཞེས་བྱའོ།། 
ཚོར་བ་ཡོད་ན་སྲེད་པ་གདགས་པར་འགྱུར་གྱི།
ཚོར་བ་མེད་ན་སྲེད་པར་གདགས་པར་མི་འགྱུར་ཏེ།
ཚོར་བ་ཞེས་བྱ་བ་གང་ཞེ་ན།
འདི་ལྟ་སྟེ།
མིག་གི་འདུས་ཏེ་རེག་པ་ལས་བྱུང་བའི་ཚོར་བ་དང་།
རྣ་བའི་འདུས་ཏེ་རེག་པ་ལས་བྱུང་བའི་ཚོར་བ་དང་།
སྣའི་འདུས་ཏེ་རེག་པ་ལས་བྱུང་བའི་ཚོར་བ་དང་།
ལྕེའི་འདུས་ཏེ་རེག་པ་ལས་བྱུང་བའི་ཚོར་བ་དང་།
ལུས་ཀྱི་འདུས་ཏེ་རེག་པ་ལས་བྱུང་བའི་ཚོར་བ་དང་།
ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བ་སྟེ།
དེ་ནི་ཚོར་བ་ཞེས་བྱའོ།། 
རེག་པ་ཡོད་ན་ཚོར་བ་གདགས་པར་འགྱུར་གྱི།
རེག་པ་མེད་ན་ཚོར་བར་གདགས་པར་མི་འགྱུར་ཏེ།
རེག་པ་ཞེས་བྱ་བ་གང་ཞེ་ན།
འདི་ལྟ་སྟེ།
མིག་གི་འདུས་ཏེ་རེག་པ་དང་།
རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་འདུས་ཏེ་རེག་པ་སྟེ།
དེ་ནི་རེག་པ་ཞེས་བྱའོ།། 
སྐྱེ་མཆེད་དྲུག་ཡོད་ན་རེག་པ་གདགས་པར་འགྱུར་གྱི།
སྐྱེ་མཆེད་དྲུག་མེད་ན་རེག་པར་གདགས་པར་མི་འགྱུར་ཏེ།
སྐྱེ་མཆེད་དྲུག་ཅེས་བྱ་བ་གང་ཞེ་ན།
འདི་ལྟ་སྟེ།
མིག་གི་སྐྱེ་མཆེད་དང་།
རྣ་བའི་སྐྱེ་མཆེད་དང་།
སྣའི་སྐྱེ་མཆེད་དང་།
ལྕེའི་སྐྱེ་མཆེད་དང་།
ལུས་ཀྱི་སྐྱེ་མཆེད་དང་།
ཡིད་ཀྱི་སྐྱེ་མཆེད་དེ།
དེ་ནི་སྐྱེ་མཆེད་དྲུག་ཅེས་བྱའོ།། 
མིང་དང་གཟུགས་ཡོད་ན་སྐྱེ་མཆེད་དྲུག་གདགས་པར་འགྱུར་གྱི།
མིང་དང་གཟུགས་མེད་ན་སྐྱེ་མཆེད་དྲུག་ཏུ་གདགས་པར་མི་འགྱུར་ཏེ།
མིང་དང་གཟུགས་ཞེས་བྱ་བ་གང་ཞེ་ན།
འདི་ལྟ་སྟེ།
ཚོར་བ་དང་།
འདུ་ཤེས་དང་།
སེམས་པ་དང་།
རེག་པ་དང་།
ཡིད་ལ་བྱེད་པ་དང་།
འབྱུང་བ་ཆེན་པོ་བཞི་དང་།
འབྱུང་བ་ཆེན་པོ་བཞི་ལ་གནས་པའི་མིང་དང་གཟུགས་ཏེ།
དེ་ནི་མིང་དང་གཟུགས་ཞེས་བྱའོ།། 
རྣམ་པར་ཤེས་པ་ཡོད་ན་མིང་དང་གཟུགས་གདགས་པར་འགྱུར་གྱི།
རྣམ་པར་ཤེས་པ་མེད་ན་མིང་དང་གཟུགས་སུ་གདགས་པར་མི་འགྱུར་ཏེ།
རྣམ་པར་ཤེས་པ་ཞེས་བྱ་བ་གང་ཞེ་ན།
འདི་ལྟ་སྟེ།
མིག་གི་རྣམ་པར་ཤེས་པ་དང་།
རྣ་བའི་རྣམ་པར་ཤེས་པ་དང་།
སྣའི་རྣམ་པར་ཤེས་པ་དང་།
ལྕེའི་རྣམ་པར་ཤེས་པ་དང་།
ལུས་ཀྱི་རྣམ་པར་ཤེས་པ་དང་།
ཡིད་ཀྱི་རྣམ་པར་ཤེས་པ་སྟེ།
དེ་ནི་རྣམ་པར་ཤེས་པ་ཞེས་བྱའོ།། 
འདུ་བྱེད་རྣམས་ཡོད་ན་རྣམ་པར་ཤེས་པར་གདགས་པར་འགྱུར་གྱི།
འདུ་བྱེད་རྣམས་མེད་ན་རྣམ་པར་ཤེས་པར་གདགས་པར་མི་འགྱུར་ཏེ།
འདུ་བྱེད་རྣམས་ཤེས་བྱ་བ་གང་ཞེ་ན།
འདི་ལྟ་སྟེ།
གཟུགས་ལ་ཀུན་སེམས་པ་དང་།
སྒྲ་ལ་ཀུན་སེམས་པ་དང་།
དྲི་ལ་ཀུན་སེམས་པ་དང་།
རོ་ལ་ཀུན་སེམས་པ་དང་།
རེག་བྱ་ལ་ཀུན་སེམས་པ་དང་།
ཆོས་ལ་ཀུན་སེམས་པ་སྟེ།
དེ་དག་ནི་འདུ་བྱེད་རྣམས་ཞེས་བྱའོ།། 
མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་ཏེ།
མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་ཏེ།
མ་རིག་པ་ཞེས་བྱ་བ་གང་ཞེ་ན།
འདི་ལྟ་སྟེ།
སྔོན་གྱི་མཐའ་མི་ཤེས་པ་དང་།
ཕྱི་མའི་མཐའ་མི་ཤེས་པ་དང་།
སྔོན་དང་ཕྱི་མའི་མཐའ་མི་ཤེས་པ་དང་།
ནང་མི་ཤེས་པ་དང་།
ཕྱི་མི་ཤེས་པ་དང་།
ནང་དང་ཕྱི་མི་ཤེས་པ་དང་།
སྡུག་བསྔལ་མི་ཤེས་པ་དང་།
ཀུན་འབྱུང་བ་མི་ཤེས་པ་དང་།
འགོག་པ་མི་ཤེས་པ་དང་།
ལམ་མི་ཤེས་པ་སྟེ།
དེ་ལྟར་རྐྱེན་མི་ཤེས་པ་དང་།
རྟེན་ཅིང་འབྲེལ་བར་འབྱུང་བ་མི་ཤེས་པ་དང་།
རྟེན་ཅིང་འབྲེལ་བར་འབྱུང་བའི་ཆོས་རྣམས་མི་ཤེས་པ་དང་།
ནག་པོ་དང་།
དཀར་པོ་དང་།
རྐྱེན་དང་།
རྐྱེན་མ་ཡིན་པ་དང་།
སྣང་བ་དང་།
མི་སྣང་བ་དང་།
ཁ་ན་མ་ཐོ་བ་དང་བཅས་པ་དང་།
ཁ་ན་མ་ཐོ་བ་མེད་པ་དང་།
བསྟེན་པར་བྱ་བ་དང་།
བསྟེན་པར་བྱ་བ་མ་ཡིན་པའི་ཆོས་རྣམས་གང་མི་ཤེས་པ་དང་།
མི་མཐོང་བ་དང་།
མངོན་པར་མི་རྟོགས་པ་དང་།
ཁོང་དུ་མི་ཆུད་པ་དེ་ནི་མ་རིག་པ་ཞེས་བྱའོ།། 
ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་ན་མ་རིག་པ་གདགས་པར་འགྱུར་གྱི།
ཚུལ་བཞིན་མ་ཡིན་པ་ཡིད་ལ་བྱེད་པ་མེད་ན་མ་རིག་པར་གདགས་པར་མི་འགྱུར་ཏེ།
ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་བྱ་བ་གང་ཞེ་ན།
འདི་ལྟ་སྟེ།
བདག་འདས་པའི་དུས་ན་བྱུང་བ་ཞིག་གམ།
བདག་འདས་པའི་དུས་ན་མ་བྱུང་བ་ཞིག་གམ།
ཅི་བདག་འདས་པའི་དུས་ན་བྱུང་བ་ཞིག་ན་བདག་འདས་པའི་དུས་ན་གང་དུ་བྱུང་བ་ཞིག།
བདག་འདས་པའི་དུས་ན་ཅིར་གྱུར་པ་ཞིག།
བདག་མ་འོངས་པའི་དུས་ན་འབྱུང་བར་འགྱུར་རམ།
བདག་མ་འོངས་པའི་དུས་ན་འབྱུང་བར་མི་འགྱུར་རམ།
ཅི་བདག་མ་འོངས་པའི་དུས་ན་འབྱུང་བ་ཞིག་ན།
བདག་མ་འོངས་པའི་དུས་ན་གང་དུ་འབྱུང་བར་འགྱུར།
བདག་མ་འོངས་པའི་དུས་ན་ཅི་འདྲ་བར་འགྱུར་ཞེས་ནང་དུ་བདག་ཅི།
བདག་སུ་ཞིག་ཅི་ཡོད་དམ་ཅི་མེད་དམ།
ཅི་བྱུང་ངམ་མ་བྱུང་ངམ།
ཅིར་གྱུར་གང་དུ་བྱུང་།
བདག་ཅིར་གྱུར།
གང་དུ་བྱུང་བ་ཞིག།
ཅི་བདག་བྱུང་བ་ཞིག་ན།
བདག་གང་དུ་བྱུང་བ་ཞིག།
བདག་དེར་བྱུང་བ་ཞིག་གམ་ཞེས་ཐེ་ཚོམ་ཟ་ཞིང་ཡིད་གཉིས་སུ་འགྱུར་ཏེ།
དེ་དེ་ལྟར་ཚུལ་བཞིན་མ་ཡིན་པ་ཡིད་ལ་བྱས་པས་ལྟ་བར་གྱུར་པ་དྲུག་ལས་ལྟ་བ་གང་ཡང་རུང་བ།
ཅིག་འབྱུང་བར་འགྱུར་ཏེ།
བདག་ཡོད་ཅེས་ལྟ་བར་འགྱུར་བ་དང་།
བདག་མེད་ཅེས་ལྟ་བར་འགྱུར་བ་དང་།
བདག་ལ་བདག་ཡང་དག་པར་རྗེས་སུ་མཐོང་ཞེས་ལྟ་བར་འགྱུར་བ་དང་།
བདག་ལ་བདག་ཡང་དག་པར་རྗེས་སུ་མི་མཐོང་ཞེས་ལྟ་བར་འགྱུར་བ་དང་།
དེ་ནི་བདག་སྟེ་དེ་འཇིག་རྟེན་ནོ་ཞེས་ལྟ་བར་འགྱུར་བ་དང་།
གལ་ཏེ་རྐྱེན་ལ་བརྟེན་ཏེ་འབྱུང་བ་ནི་རྟག་པ།
བརྟན་པ།
ཐེར་ཟུག་པ།
མི་འགྱུར་བའི་ཆོས་ཅན།
ཐེར་ཟུག་པ་ཡང་དག་པར་འདུག་པའམ།
འདུག་པར་འགྱུར་བ་ཞེས་ལྟ་བར་འགྱུར་བ་དེ་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་བྱའོ།། 
ཡང་དག་པ་མ་ཡིན་པ་ཀུན་དུ་རྟོག་པ་ཡོད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི།
ཡང་དག་པ་མ་ཡིན་པ་ཀུན་དུ་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པར་གདགས་པར་མི་འགྱུར་ཏེ།
ཡང་དག་པ་མ་ཡིན་པ་ཀུན་ཏུ་རྟོག་པ་གང་ཞེ་ན།
འདི་ལྟ་སྟེ།
བདག་དང་།
སེམས་ཅན་དང་།
སྲོག་དང་།
སྐྱེས་བུ་དང་།
གང་ཟག་དང་།
སྐྱེ་བ་པོ་དང་།
ཤེད་ལས་སྐྱེས་དང་།
ཤེད་བུ་དང་།
བྱེད་པ་པོ་དང་།
ཚོར་བ་པོ་སྟེ།
དེ་ནི་ཡང་དག་པ་མ་ཡིན་པ་ཀུན་རྟོག་པ་ཞེས་བྱའོ།། 
སོ་སོའི་སྐྱེ་བོ་ཐོས་པ་དང་།
མི་ལྡན་པ་རྣམས་བདག་ཅེས་རྟོག་ཅིང་ཡོངས་སུ་རྟོག་པ་དང་།
སེམས་ཅན་དང་།
སྲོག་དང་།
སྐྱེས་བུ་དང་།
ཤེད་ལས་སྐྱེས་དང་།
ཤེད་བུ་དང་།
བྱེད་པ་པོ་དང་།
ཚོར་བ་པོ་ཞེས་རྟོག་ཅིང་ཡོངས་སུ་རྟོག་པ་དེ་ནི་ཡང་དག་པ་མ་ཡིན་པ་ཀུན་ཏུ་རྟོག་པ་ཞེས་བྱའོ།། 
དེ་ལྟར་ཡང་དག་པ་མ་ཡིན་པ་ཀུན་ཏུ་རྟོག་པ་ཡོད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི།
ཡང་དག་པ་མ་ཡིན་པ་ཀུན་ཏུ་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་མི་འགྱུར་ཏེ།
ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་ན།
མ་རིག་པ་གདགས་པར་འགྱུར་གྱི།
ཚུལ་བཞིན་མ་ཡིན་པ་ཡིད་ལ་བྱེད་པ་མེད་ན།
མ་རིག་པར་གདགས་པར་མི་འགྱུར་རོ།། 
མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་གྱི།
མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་བ་ནས།
སྐྱེ་བ་ཡོད་ན་རྒ་ཤི་གདགས་པར་འགྱུར་གྱི།
སྐྱེ་བ་མེད་ན་རྒ་ཤིར་གདགས་པར་མི་འགྱུར་བའི་བར་དུ་གོང་མ་བཞིན་དུ་སྦྱར་རོ།།།། 
བམ་པོ་གཉིས་པ།
དེ་ལྟར་ན་ཁྱིམ་བདག་རྣམས་ཆོས་ཐམས་ཅད་ནི་ཡང་དག་པ་མ་ཡིན་པ་ཀུན་རྟོག་པ་ལས་བྱུང་བ།
རྐྱེན་ལ་རག་ལས་པ།
སྟོབས་མེད་པ།
རྐྱེན་རྣམས་ལས་བྱུང་བ་ཡིན་ཏེ།
རྐྱེན་མེད་ན་ཆོས་རྣམས་གདགས་པར་མི་འགྱུར་རོ།། 
ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ།
འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ།
རྒ་བའམ།
འཆི་བའམ།
འཕོ་བ་འམ།
འབྱུང་བ་གང་ཡང་མེད་དོ།། 
ཁྱིམ་བདག་རྣམས་འདི་ལྟ་སྟེ།
དཔེར་ན་ཆུའི་མཚོ་ཆེན་པོ་ལ་ཉ་གནས་པར་གྱུར་པ་ཁྱིམ་བདག་རྣམས་དེ་ཅི་སྙམ་དུ་སེམས།
ཉ་དེ་དག་ཅི་ཞིག་གི་མཐུ།
དེ་དག་གིས་གསོལ་པ།
བཅོམ་ལྡན་འདས་ཆབ་ཀྱི་མཐུའོ།། 
བདེ་བར་གཤེགས་པ་ཆབ་ཀྱི་མཐུའོ།། 
དེ་ལ་ཁྱིམ་བདག་རྣམས་ཅི་ཆུ་དེ་སེམས་སམ།
དེ་དག་གིས་གསོལ་པ།
བཅོམ་ལྡན་འདས་དེ་ལྟ་མ་ལགས་སོ།། 
བདེ་བར་གཤེགས་པ་དེ་ལྟ་མ་ལགས་སོ།། 
བཀའ་སྩལ་པ།
ཁྱིམ་བདག་རྣམས་དེ་ལྟར་ཆུ་སེམས་པ་མེད་པ་ལ་ཅིའི་སྟོབས་ཤིག་ཡོད།
བཅོམ་ལྡན་འདས་སྟོབས་མ་མཆིས་སོ།། 
བདེ་བར་གཤེགས་པ་སྟོབས་ཆུང་ངོ།། 
བཀའ་སྩལ་པ།
ཁྱིམ་བདག་རྣམས་དེ་བཞིན་དུ་ཆོས་ཐམས་ཅད་ནི་ཡང་དག་པ་མ་ཡིན་པ།
ཀུན་རྟོག་པ་ལས་བྱུང་བ།
སྟོབས་མེད་པ།
ཉམ་ཆུང་བ།
རྐྱེན་རྣམས་ལས་འབྱུང་བ་སྟེ།
རྐྱེན་རྣམས་ཡོད་ན་ཆོས་རྣམས་གདགས་པར་འགྱུར་རོ།། 
ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ།
འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ།
རྒ་བའམ།
འཆི་བའམ།
འཕོ་བའམ།
འབྱུང་བ་གང་ཡང་མེད་དོ།། 
ཁྱིམ་བདག་ཁྱེད་རྣམས་དེ་བས་ན།
རྐྱེན་དེ་དག་ལ་ཚུལ་བཞིན་སོ་སོར་རྟོགས་ལ།
དེའི་ཚེ་ཡིད་བརྟན་དུ་མི་རུང་བ་དང་།
ཡིད་བརྟན་པ་མ་ཡིན་པས་སྐྲག་པར་གྱིས་ཤིག།
སྐྲག་པར་གྱུར་པ་དེ་ན་འབྲོས་པར་གྱིས་ཤིག།
ཆོས་གང་ལས་འབྲོས་པའི་ཆོས་དེ་གང་ཞེས་ཚུལ་བཞིན་དུ་སོ་སོར་རྟོགས་ཤིག།
ཚུལ་བཞིན་སོ་སོར་རྟོག་པ་དེ་ན་ཆོས་གང་ཆོས་དེ་ལས་འབྲོས་འཕྲོས་པའི་ཆོས་དེ་རྟོགས་པར་གྱིས་ཤིག།
དེ་ཅིའི་ཕྱིར་ཞེ་ན།
ཁྱིམ་བདག་རྣམས་རྣམ་པ་ཐམས་ཅད་དུ་མི་དམིགས་པའི་ཕྱིར་ཆོས་ཐམས་ཅད་ནི་དམིགས་སུ་མེད་པའོ།། 
ཁྱིམ་བདག་རྣམས་རྡུལ་དང་བྲལ་བའི་ཕྱིར་ཆོས་ཐམས་ཅད་ནི་བདག་མེད་པའོ།། 
ཁྱིམ་བདག་རྣམས་བདག་དང་བྲལ་བའི་ཕྱིར་ཆོས་ཐམས་ཅད་ནི་སེམས་ཅན་མེད་པའོ།། 
ཁྱིམ་བདག་རྣམས་སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་འཁྲུག་པ་ལས་ཤིན་ཏུ་འདས་པའི་ཕྱིར་ཆོས་ཐམས་ཅད་ནི་སྲོག་མེད་པའོ།། 
ཁྱིམ་བདག་རྣམས་དུས་གསུམ་ཡང་དག་པར་ཆད་པའི་ཕྱིར་ཆོས་ཐམས་ཅད་ནི་གང་ཟག་མེད་པའོ།། 
ཁྱིམ་བདག་རྣམས་སྒྲ་དང་།
སྐད་དང་།
དབྱངས་དང་།
ཚིག་གི་ལམ་ནས་བརྗོད་དུ་མེད་པའི་ཕྱིར་ཆོས་ཐམས་ཅད་ནི་ཡི་གེ་མེད་པའོ།། 
ཁྱིམ་བདག་རྣམས་དམིགས་པ་མེད་པའི་ཕྱིར་ཆོས་ཐམས་ཅད་ནི་ཆགས་པ་མེད་པའོ།། 
ཁྱིམ་བདག་རྣམས་ཉེ་བར་ཞི་བའི་མཚན་ཉིད་ཀྱི་ཕྱིར་ཆོས་ཐམས་ཅད་ནི་ཞི་བའོ།། 
ཁྱིམ་བདག་རྣམས་ནམ་མཁའི་རང་བཞིན་གྱི་ཕྱིར་ཆོས་ཐམས་ཅད་ནི་ཀུན་དུ་སོང་བའོ།། 
ཁྱིམ་བདག་རྣམས་ངེས་པར་འབྱུང་བ་མ་ཡིན་པའི་ཕྱིར་ཆོས་ཐམས་ཅད་ནི་སྟོང་པ་ཉིད་ལ་ཡང་དག་པར་གནས་པའོ།། 
ཁྱིམ་བདག་རྣམས་གནས་པ་མེད་པའི་ཕྱིར་ཆོས་ཐམས་ཅད་ནི་མ་གཡོས་པའོ།། 
ཁྱིམ་བདག་རྣམས་མི་གནས་ཤིང་གཡོ་བ་མེད་པ་དང་ལྡན་པའི་ཕྱིར་ཆོས་ཐམས་ཅད་ནི་ཡང་དག་པའི་མཐའ་ལ་གནས་པའོ།། 
ཁྱིམ་བདག་རྣམས་རྦ་ཀློང་དང་བྲལ་བའི་ཕྱིར་ཆོས་ཐམས་ཅད་ནི་བརྗོད་དུ་མེད་པའོ།། 
ཁྱིམ་བདག་རྣམས་མཚན་མ་མེད་དབྱིབས་མེད་པ་ལ་སྣང་བ་རྒྱུ་བ་དང་བྲལ་བའི་ཕྱིར་ཆོས་ཐམས་ཅད་ནི་ཁ་དོག་མེད་པའོ།། 
ཁྱིམ་བདག་རྣམས་ང་ཡིར་འཛིན་པ་དང་བྲལ་བའི་ཕྱིར་ཆོས་ཐམས་ཅད་ནི་ངའི་བ་མེད་པའོ།། 
ཁྱིམ་བདག་རྣམས་སེམས་དང་ཡིད་དང་རྣམ་པར་ཤེས་པ་དང་བྲལ་བའི་ཕྱིར་ཆོས་ཐམས་ཅད་ནི་ཤེས་པར་བྱ་བ་མ་ཡིན་པའོ།། 
ཁྱིམ་བདག་རྣམས་མིག་གི་ལམ་ལས་ཤིན་ཏུ་འདས་པ་དང་།
རྣ་བ་དང་སྣ་དང་ལྕེ་དང་ལུས་དང་།
ཡིད་ཀྱི་ལམ་ལས་ཤིན་ཏུ་འདས་པའི་ཕྱིར།
ཆོས་ཐམས་ཅད་ནི་ཀུན་གཞི་མེད་པའོ།། 
ཁྱིམ་བདག་རྣམས་སྐྱེ་བ་དང་།
འཇིག་པ་དང་།
གནས་པ་དང་བྲལ་བའི་ཕྱིར་ཆོས་ཐམས་ཅད་ནི་དོར་བ་མེད་ཅིང་བསྣན་པ་མེད་པའོ།། 
ཁྱིམ་བདག་རྣམས་སེམས་དང་ཡིད་དང་རྣམ་པར་ཤེས་པ་དང་བྲལ་བའི་ཕྱིར་ཆོས་ཐམས་ཅད་ནི་བྱེད་པ་མེད་པ་གཡོ་བ་མེད་པའོ།། 
ཁྱིམ་བདག་རྣམས་རང་བཞིན་གྱིས་ཉམ་ཆུང་བའི་ཕྱིར་ཆོས་ཐམས་ཅད་ནི་རྐྱེན་ལ་རག་ལས་པའོ།། 
ཁྱིམ་བདག་རྣམས་མིག་ནི་འབྱུང་བ་ཆེན་པོ་བཞི་ལས་གྱུར་པ།
མི་རྟག་པ།
མི་བརྟན་པ།
ཐེར་ཟུག་མ་ཡིན་པ།
སྙིང་པོ་མེད་པ།
ཉམ་ཆུང་བ།
ཞིགས་པ།
ཡུན་ཐུང་བ།
ཡིད་བརྟན་དུ་མི་རུང་བ།
སྡུག་བསྔལ་བ།
ནད་མང་བ།
གཙེ་བ་མང་བ་ཡིན་ཏེ།
ཁྱིམ་བདག་ཁྱེད་རྣམས་ཀྱིས་མིག་དེ་ལ་གནས་པར་མི་བྱའོ།། 
ཁྱིམ་བདག་རྣམས་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ནི་འབྱུང་བ་ཆེན་པོ་བཞི་ལས་གྱུར་པ།
མི་རྟག་པ།
མི་བརྟན་པ།
ཐེར་ཟུག་མ་ཡིན་པ།
ཡིད་བརྟན་དུ་མི་རུང་བ།
སྙིང་པོ་མེད་པ།
ཞིགས་པ།
ནད་ཅན།
སྡུག་བསྔལ་བ།
ནད་མང་བ།
གཙེ་བ་མང་བ་ཡིན་ཏེ།
ཁྱིམ་བདག་ཁྱེད་རྣམས་ཀྱིས་ཡིད་དེ་ལ་གནས་པར་མི་བྱའོ།། 
ཡང་ཁྱིམ་བདག་རྣམས་འདི་ལྟར་བསླབ་པར་བྱ་སྟེ།
མིག་འདི་ནི་མཉེར་མི་བཟོད་དེ།
དབུ་བ་རྡོས་པ་ལྟ་བུའོ།། 
མིག་འདི་ནི་རིང་དུ་མི་གནས་ཏེ་ཆུའི་ཆུ་བུར་ལྟ་བུའོ།། 
མིག་འདི་ནི་ལས་དང་ཉོན་མོངས་པ་དང་།
སྲེད་པ་ལས་བྱུང་བ་སྟེ།
སྨིག་རྒྱུ་ལྟ་བུའོ།། 
མིག་འདི་ནི་རང་བཞིན་གྱིས་སྙིང་པོ་མེད་དེ་ཆུ་ཤིང་ལྟ་བུའོ།། 
མིག་འདི་ནི་ཕྱིན་ཅི་ལོག་ལས་བྱུང་བ་སྟེ།
སྒྱུ་མ་ལྟ་བུའོ།། 
མིག་འདི་ནི་ལོག་པ་དང་།
ཡང་དག་པ་མ་ཡིན་པ་མཐོང་བ་སྟེ།
རྨི་ལམ་ལྟ་བུའོ།། 
མིག་འདི་ནི་རྐྱེན་ལ་རག་ལས་པ་སྟེ་བྲག་ཅ་ལྟ་བུའོ།། 
མིག་འདི་ནི་ལས་ཀྱི་མིག་ཡོར་གྱིས་ཀུན་དུ་སྣང་བ་སྟེ་མིག་ཡོར་ལྟ་བུའོ།། 
མིག་འདི་ནི་སེམས་འཁྲུག་པ་མེད་པར་འགྱུར་བའི་མཚན་ཉིད་དེ་སྤྲིན་ལྟ་བུའོ།། 
མིག་འདི་ནི་སྐད་ཅིག་ཏུ་འཇིག་པ་དང་ལྡན་པ་སྟེ།
གློག་ལྟ་བུའོ།། 
མིག་འདི་ནི་བདག་པོ་མེད་དེ།
ས་དང་མཚུངས་སོ།། 
མིག་འདི་ནི་བདག་མེད་དེ་ཆུ་དང་མཚུངས་སོ།། 
མིག་འདི་ནི་སེམས་ཅན་མེད་དེ་མེ་དང་མཚུངས་སོ།། 
མིག་འདི་ནི་སྲོག་མེད་དེ་རླུང་དང་མཚུངས་སོ།། 
མིག་འདི་ནི་གང་ཟག་མེད་དེ་ནམ་མཁའ་དང་མཚུངས་སོ།། 
མིག་འདི་ནི་འབྱུང་བ་ཆེན་པོའི་ཀུན་གཞི་སྟེ་ཡང་དག་པ་མ་ཡིན་པའོ།། 
མིག་འདི་ནི་བདག་དང་བདག་གི་དང་བྲལ་བ་སྟེ་སྟོང་པའོ།། 
མིག་འདི་ནི་རྩྭ་དང་རྩིག་པ་དང་།
ཤིང་དང་།
རྡོ་དང་།
མིག་ཡོར་ལྟ་བུ་སྟེ་བེམས་པོའོ།། 
མིག་འདི་ནི་རླུང་གི་འཁྲུལ་འཁོར་དང་ལྡན་པར་འབྱུང་སྟེ།
བྱེད་པ་མེད་པའོ།། 
མིག་འདི་ནི་གསོག་སྟེ་མི་གཙང་བ་དང་རྣག་བསགས་པའོ།། 
མིག་འདི་ནི་གསོབ་སྟེ་གཡོག་པ་ཀུན་དུ་མཉེ་བ་གཞིག་པ་རྣམ་པར་འཐོར་བ་འཇིག་པའི་ཆོས་ཅན་ནོ།། 
མིག་འདི་ནི་རྟག་ཏུ་རྒ་བའི་ཟིལ་གྱིས་ནོན་པ་སྟེ་ཁྲོན་པ་རྙིང་པ་དང་མཚུངས་སོ།། 
མིག་འདི་ནི་མཐར་འཆི་བ་སྟེ་མཐར་མི་གནས་པའོ།། 
ཁྱིམ་བདག་རྣམས་མིག་ཇི་ལྟ་བ་དེ་བཞིན་དུ་རྣ་བ་དང་སྣ་དང་ལྕེ་དང་ལུས་དང་ཡིད་ཀྱང་རིག་པར་བྱའོ།། 
གོང་མ་བཞིན་དུ་སྦྱར་ཏེ་ཆོས་ཐམས་ཅད་ཀྱི་བར་དུ་རིག་པར་བྱའོ།། 
ཁྱིམ་བདག་རྣམས་གཞན་ཡང་འདི་ལྟ་སྟེ།
མིག་འདི་དང་འདི་ལྟ་སྟེ།
རྣ་བ་དང་སྣ་དང་ལྕེ་དང་ལུས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།
འདི་ལྟ་སྟེ།
ཡིད་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
གཟུགས་འདི་དང་ལྟ་སྟེ།། 
སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་གཟུགས་ཀྱི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་ཚོར་བའི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་འདུ་ཤེས་ཀྱི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་འདུ་བྱེད་ཀྱི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་རྣམ་པར་ཤེས་པའི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་སའི་ཁམས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་ཆུའི་ཁམས་དང་།
མེའི་ཁམས་དང་།
རླུང་གི་ཁམས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
འདི་ལྟ་སྟེ།
ཁྱིམ་བདག་རྣམས་འདུས་བྱས་དང་།
འདུས་མ་བྱས་ཀྱི་ཁམས་ཞེས་བྱ་བའི་ཆོས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ།། 
དེ་བས་ན་ཁྱིམ་བདག་ཁྱེད་རྣམས་མི་འདོད་པར་གྱིས་ཤིག་མི་འདོད་པར་གྱུར་ནས་བུ་དང་ཆུང་མ་རྣམས་ཉེ་བར་མ་ལེན་ཅིག།
ནོར་རྣམས་མ་ལེན་ཅིག།
དེ་དག་མི་ལེན་པར་གྱུར་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་གྱིས་ཤིག།
དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་མི་འདོད་པར་གྱིས་ཤིག།
ཁྱིམ་བདག་རྣམས་རབ་ཏུ་བྱུང་བའི་མི་འདོད་པ་གང་ཞེ་ན་གང་སོ་སོར་ཐར་བའི་སྡོམ་པས་བསྡམས་ཤིང་ཆོ་ག་དང་།
སྤྱོད་ཡུལ་ཕུན་སུམ་ཚོགས་པ།
ཁ་ན་མ་ཐོ་བ་རྡུལ་ཙམ་ལ་ཡང་འཇིགས་པར་ལྟ་ཞིང་བསླབ་པའི་གཞི་ཡང་དག་པར་བཟུང་ནས་སློབ་སྟེ།
ཚུལ་ཁྲིམས་དང་ལྡན་པར་གནས་པའོ།། 
ཚུལ་ཁྲིམས་ཀྱི་ཕུང་པོ་དང་ལྡན་པ་ནི་མིག་མི་ལེན།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་མི་ལེན།
གཟུགས་མི་ལེན།
སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་མི་ལེན།
གཟུགས་དང་།
ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པའི་ཕུང་པོ་མི་ལེན།
སའི་ཁམས་མི་ལེན།
ཆུའི་ཁམས་མི་ལེན།
མེའི་ཁམས་དང་།
རླུང་གི་ཁམས་དང་ནམ་མཁའི་ཁམས་དང་།
རྣམ་པར་ཤེས་པའི་ཁམས་མི་ལེན་ཏེ།
ཁྱིམ་བདག་རྣམས་འདི་ནི་རབ་ཏུ་བྱུང་བའི་མི་འདོད་པའོ།། 
མི་འདོད་ནས་མིག་གི་ཁམས་མི་ལེན་ཏོ།། 
གོང་མ་བཞིན་དུ་སྦྱར་ཏེ།
ཡིད་ཀྱི་ཁམས་ཀྱི་བར་དུ་མི་ལེན་ཏེ།
གོང་མ་བཞིན་དུ་སྦྱར་ཏེ།
གང་མི་ལེན་པ་དེ་ཡོངས་སུ་མི་སྤོང་ངོ།། 
ཅི་ཡོངས་སུ་མི་སྤོང་ཞེ་ན།
མིག་ཡོངས་སུ་མི་སྤོང་།
རྣ་བ་དང་སྣ་དང་ལྕེ་དང་།
ལུས་དང་ཡིད་ཡོངས་སུ་མི་སྤོང་།
གཟུགས་ཡོངས་སུ་མི་སྤོང་།
སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་ཡོངས་སུ་མི་སྤོང་།
གཟུགས་ཀྱི་ཕུང་པོ་ཡོངས་སུ་མི་སྤོང་།
ཚོར་བའི་ཕུང་པོ་ཡོངས་སུ་མི་སྤོང་།
འདུ་ཤེས་ཀྱི་ཕུང་པོ་ཡོངས་སུ་མི་སྤོང་།
འདུ་བྱེད་ཀྱི་ཕུང་པོ་ཡོངས་སུ་མི་སྤོང་།
རྣམ་པར་ཤེས་པའི་ཕུང་པོ་ཡོངས་སུ་མི་སྤོང་།
སའི་ཁམས་ཡོངས་སུ་མི་སྤོང་།
ཆུའི་ཁམས་ཡོངས་སུ་མི་སྤོང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་དང་།
རྣམ་པར་ཤེས་པའི་ཁམས་ཀྱི་བར་དུ་ཡོངས་སུ་མི་སྤོང་ངོ།
དེ་ནམ་མི་སྤོང་བ་དེ་ན་དེ་ཀུན་ནས་ཉོན་མོངས་པར་མི་འགྱུར།
ཀུན་ནས་ཉོན་མོངས་པ་མེད་ན་ཡང་བར་འགྱུར་རོ།། 
དེ་ནམ་ཡང་བར་གྱུར་པ་དེ་དེ་མི་སྣང་བར་འགྱུར་རོ།། 
དེ་ནམ་མི་སྣང་བ་དེ་ན་གང་ལ་ཡང་ཁོང་ཁྲོ་བར་མི་བྱེད་དོ།། 
དེ་ནམ་ཁོང་ཁྲོ་བར་མི་བྱེད་པ་དེ་ན་བདག་ལ་གནོད་པར་མི་སེམས།
གཞན་ལ་གནོད་པར་མི་སེམས།
གཉི་ག་ལ་གནོད་པར་མི་སེམས་ཏེ།
དེ་གནོད་པར་མི་སེམས་པས་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའོ།། 
ཁྱིམ་བདག་རྣམས་དེ་ལ་གང་ཡོངས་སུ་མྱ་ངན་ལས་འདའ་ཞེ་ན།
དེ་ལ་མིག་ཡོངས་སུ་མྱ་ངན་ལས་མི་འདའ།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ཡོངས་སུ་མྱ་ངན་ལས་མི་འདའ་མོད་ཀྱི།
ཁྱིམ་བདག་རྣམས་གང་མིག་ལ་བརྟེན་ནས་ང་ཞེ་འམ།
ངའི་ཞེས་ཡང་དག་པ་མ་ཡིན་པ་འཛིན་པ་དེ་དང་བྲལ་བ་ནི་ཡོངས་སུ་མྱ་ངན་ལས་འདའ་བའོ།། 
གང་དང་བྲལ་བ་ཡོངས་སུ་མྱ་ངན་ལས་འདས་པ་ཡིན་ཞེ་ན།
འདོད་ཆགས་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།། 
ཞེ་སྡང་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།། 
གཏི་མུག་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།། 
མི་ཤེས་པ་དང་བྲལ་བ་ནི་ཡོངས་སུ་མྱ་ངན་ལས་འདས་པ་སྟེ།
ཡང་ཁྱིམ་བདག་རྣམས་མི་ཤེས་པ་ནི་འདས་པ་ལ་མེད་པར་མ་གྱུར།
དེ་ལྟར་བྱུང་བ་དང་མ་འོངས་པ་ལ་མེད་པར་མ་གྱུར་མོད་ཀྱི།
མི་ཤེས་པ་དང་བྲལ་ནས་ཤེས་པ་སྐྱེས་སོ།། 
ཁྱིམ་བདག་རྣམས་དེ་ལ་ཤེས་པ་གང་ཞེ་ན།
འདི་ལྟ་སྟེ།
ཟད་པ་ཤེས་པའོ།། 
དེ་ལ་ཟད་པ་ཤེས་པ་གང་ཞེ་ན།
འདི་ལྟ་སྟེ།
ཟད་པ་ཤེས་པ་ནི་འདས་པ་མ་ཡིན།། 
ཟད་པ་ཤེས་པ་ནི་མ་འོངས་པ་མ་ཡིན།
ཟད་པ་ཤེས་པ་ནི་ད་ལྟར་བྱུང་བ་མ་ཡིན་མོད་ཀྱི།
ཁྱིམ་བདག་རྣམས་གང་ལ་བརྟེན་ཏེ་མི་ཤེས་པ་དང་བྲལ་ནས་ཤེས་པ་སྐྱེས་པར་གྱུར་པ་དེ་ནི་མི་ཤེས་པ་དང་བྲལ་བའི་ཤེས་པའོ།། 
མིག་ལ་བརྟེན་ནས་མི་ཤེས་པ་དང་བྲལ་ཞིང་ཤེས་པ་སྐྱེས་ཀྱང་མིག་ནི་ངའི་བ་མ་ཡིན་ནོ།
གང་ངའི་བ་མ་ཡིན་པ་དེ་ཡོངས་སུ་མ་བཟུང་བའོ།
གང་ཡོངས་སུ་མ་བཟུང་བ་དེ་སྤངས་པའོ།
གང་སྤངས་པ་དེ་གྲོལ་བའོ།
གང་ལས་གྲོལ་ཞེ་ན།
བདག་ཏུ་འཛིན་པ་ལས་གྲོལ།
སེམས་ཅན་དུ་འཛིན་པ་ལས་གྲོལ།
སྲོག་ཏུ་འཛིན་པ་དང་།
གང་ཟག་ཏུ་འཛིན་པ་དང་།
ཆད་པར་འཛིན་པ་དང་།
རྟག་པར་འཛིན་པ་ལས་གྲོལ།
འཛིན་པ་ཐམས་ཅད་ལས་གྲོལ།
ཡོངས་སུ་རྟོག་པ་ལས་གྲོལ་ཏེ།
དེ་ཡོངས་སུ་མི་རྟོག་གོ།
ཡོངས་སུ་མི་རྟོག་པས་མི་རྟོག་རྣམ་པར་མི་རྟོག་གོ།
ཅི་ལ་མི་རྟོག་ཅེ་ན།
ང་དང་ངའི་ཞེས་མི་རྟོག་སྟེ།
དེ་མི་སོགས་ཤིང་སོགས་པར་མི་བྱེད་ལ་སྤོངས་ཞིང་མི་ལེན་ཏོ།། 
སྤངས་པས་ཡོངས་སུ་མྱ་ངན་ལས་འདས་སོ།། 
གྲོལ་ལོ།། 
བྱུང་ངོ།། 
རབ་ཏུ་རྣམ་པར་གྲོལ་ལོ།། 
བྲལ་ལོ།། 
གང་ལས་བྱུང་ཞེ་ན།
སྡུག་བསྔལ་ཐམས་ཅད་ལས་བྱུང་ངོ།། 
ཁྱིམ་བདག་ཁྱེད་རྣམས་འབྱུང་བར་འདོད་ན།
ཆོས་གང་ཡང་བླང་བར་མི་བྱའོ།། 
དེ་ཅིའི་ཕྱིར་ཞེ་ན།
ཁྱིམ་བདག་རྣམས་ལེན་པས་ནི་སྲིད་པར་འགྱུར་རོ།། 
མི་ལེན་པས་ནི་སྲིད་པ་མེད་དོ།། 
དེ་ལ་ཁྱིམ་བདག་རྣམས་མིག་ཡོངས་སུ་མྱ་ངན་ལས་འདས་པ་མ་ཡིན་ནོ།། 
གོང་མ་བཞིན་དུ་སྦྱར་ཏེ།
རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་བར་དུ་ཡོངས་སུ་མྱ་ངན་ལས་འདས་པ་མ་ཡིན་པ་ནས།
རྣམ་པར་ཤེས་པའི་ཁམས་ཀྱི་བར་དུ་ཡོངས་སུ་མྱ་ངན་ལས་འདས་པ་མ་ཡིན་མོད་ཀྱི།
ཁྱིམ་བདག་རྣམས་གང་རྣམ་པར་ཤེས་པ་ལ་བརྟེན་ཏེ།
ང་དང་ངའི་ཞེས་ཡང་དག་པ་མ་ཡིན་པར་འཛིན་པ་དེ་དང་བྲལ་བ་དེ་ནི་ཡོངས་སུ་མྱ་ངན་ལས་འདས་པའོ།
གང་དང་བྲལ་ན་ཡོངས་སུ་མྱ་ངན་ལས་འདས་པ་ཡིན་ཞེ་ན།
འདོད་ཆགས་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།
ཞེ་སྡང་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།། 
གཏི་མུག་དང་བྲལ་བ་ནི་ཡོངས་སུ་མྱ་ངན་ལས་འདས་པའོ།། 
མི་ཤེས་པ་དང་བྲལ་བ་ནི་ཡོངས་སུ་མྱ་ངན་ལས་འདས་པ་སྟེ།
ཡང་ཁྱིམ་བདག་རྣམས་མི་ཤེས་པ་ནི་འདས་པ་དང་།
ད་ལྟར་དང་།
མ་འོངས་པ་ལ་མེད་པར་གྱུར་པ་མ་ཡིན་མོད་ཀྱི།
མི་ཤེས་པ་དང་བྲལ་ནས་ཤེས་པ་སྐྱེས་སོ།། 
ཁྱིམ་བདག་རྣམས་དེ་ལ་ཤེས་པ་གང་ཞེ་ན།
འདི་ལྟ་སྟེ།
ཟད་པ་ཤེས་པའོ།། 
དེ་ལ་ཟད་པ་ཤེས་པ་གང་ཞེ་ན།
ཟད་པ་ཤེས་པ་ནི་འདས་པ་མ་ཡིན།
ཟད་པ་ཤེས་པ་ནི་མ་འོངས་པ་མ་ཡིན།
ཟད་པ་ཤེས་པ་ནི་ད་ལྟར་བྱུང་བ་མ་ཡིན་མོད་ཀྱི།
ཁྱིམ་བདག་རྣམས་མིག་ལ་བརྟེན་ཏེ།
མི་ཤེས་པ་དང་བྲལ་ནས་ཤེས་པ་སྐྱེས་པར་གྱུར་པ་དེ་ནི་མི་ཤེས་པ་དང་བྲལ་བའི་ཤེས་པའོ།
མིག་ལ་བརྟེན་ཏེ་མི་ཤེས་པ་དང་བྲལ་ནས་ཤེས་པ་སྐྱེས་ཀྱང་ཤེས་པའི་དབྱིངས་ནི་ངའི་བ་མ་ཡིན་ནོ།། 
གང་ངའི་བ་མ་ཡིན་པ་དེ་ཡོངས་སུ་མ་བཟུང་བའོ།། 
གང་ཡོངས་སུ་མ་བཟུང་བ་དེ་སྤངས་པའོ།། 
གང་སྤངས་པ་དེ་གྲོལ་བའོ།། 
གང་ལས་གྲོལ་ཞེ་ན།
བདག་ཏུ་འཛིན་པ་ལས་གྲོལ།
སེམས་ཅན་དུ་འཛིན་པ་དང་།
སྲོག་ཏུ་འཛིན་པ་དང་།
གང་ཟག་ཏུ་འཛིན་པ་དང་།
ཆད་པར་འཛིན་པ་དང་།
རྟག་པར་འཛིན་པ་ལས་གྲོལ།
ཡོངས་སུ་རྟོག་པ་ལས་གྲོལ་ཏེ།
དེ་ཡོངས་སུ་མི་རྟོག་གོ།
ཡོངས་སུ་མི་རྟོག་པས་མི་རྟོག་རྣམ་པར་མི་རྟག་གོ།
ཅི་ལ་མི་རྟོག་ཅེ་ན།
ང་ཞེས་མི་རྟོག་ངའི་ཞེས་མི་རྟོག་སྟེ།
དེ་མི་སོགས་ཤིང་སོགས་པ་མེད་དེ།
ལེན་པ་མེད་ཅིང་སྤངས་པས་ཡོངས་སུ་མྱ་ངན་ལས་འདས་སོ།། 
གྲོལ་ལོ།། 
བྱུང་ངོ།། 
རབ་ཏུ་རྣམ་པར་གྲོལ་ལོ།། 
བྲལ་ལོ།། 
གང་ལས་བྱུང་ཞེ་ན།
སྡུག་བསྔལ་ཐམས་ཅད་ལས་བྱུང་ངོ།། 
ཁྱིམ་བདག་ཁྱེད་རྣམས་འབྱུང་བར་འདོད་ན་ཆོས་གང་ཡང་བླང་བར་མི་བྱའོ།། 
དེ་ཅིའི་ཕྱིར་ཞེ་ན།
ཁྱིམ་བདག་རྣམས་ལེན་པས་ནི་སྲིད་པར་འགྱུར་གྱི།
མི་ལེན་པས་ནི་མ་ཡིན་ནོ།། 
དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
ལེན་པ་ལས་ནི་འཇིགས་སྐྱེ་སྟེ།། 
དེ་ཕྱིར་ངན་འགྲོར་འགྲོ་བར་འགྱུར།། 
འཇིགས་བཅས་གནས་ནི་འདི་མཐོང་ནས།། 
མཁས་པས་དེ་ནི་མི་ལེན་ཏོ།། 
ལམ་གང་ཉིད་ལ་བསྒོམ་བྱ་བ།། 
ཤེས་རབ་ཀྱིས་ནི་དེ་བལྟ་སྟེ།། 
ཤེས་རབ་ཀྱིས་ནི་མཐོང་འགྱུར་བས།། 
རྣམ་པ་གཞན་དུ་མི་འགྱུར་རོ།། 
སྐྱེ་མཆེད་ཐམས་ཅད་སྟོང་པ་སྟེ།། 
སྙིང་པོ་མེད་པ་གཡོ་ཞིང་གསོག།
སྐྱེ་དགུ་རྣམས་ནི་སྲེད་པས་བསླུས།། 
དེ་ལ་ཆགས་པར་མི་བྱའོ།། 
ཆོས་རྣམས་སྟོང་པར་ངས་མཁྱེན་ཏེ།། 
ཆོས་རྣམས་སྙིང་པོ་མེད་པར་མཁྱེན།། 
བདེ་བརྙེས་མྱ་ངན་མི་མཛད་དེ།། 
ངས་ནི་མི་གཡོ་བདེ་བ་བརྙེས།། 
གང་གིས་འདི་ལྟར་ཆོས་རྣམས་ཀུན།། 
སྟོང་པ་ཉིད་དུ་ཤེས་པ་དེ།། 
སྡུག་བསྔལ་དག་ནི་ཀུན་ལས་ཐར།། 
དེ་ལ་རྩོད་པ་མེད་པ་ཡིན།། 
འདོད་པ་འདི་ནི་ཡོངས་སུ་འཛིན་ཀུན་དང་།། 
གཙེ་བ་ཐམས་ཅད་ཀྱི་ཡང་སྐྱེད་པ་ཡིན།། 
ཡོངས་སུ་འཛིན་པ་དག་ལས་ལེན་པར་གསུངས།། 
ལེན་པ་དག་ལས་སྲིད་པ་འབྱུང་བར་འགྱུར།། 
སྲིད་པ་ལས་ནི་རྫོགས་སྐྱེ་སྐྱེ་བ་སྟེ།། 
དེ་ནི་འཇུག་པ་དག་དང་འགྲུབ་པར་འགྱུར།། 
སྐྱེས་ནས་ནད་དང་རྒ་དང་འཆི་བ་དང་།། 
མི་འདོད་སྡུག་བསྔལ་ཆེན་པོ་གཞན་དག་གནོད།། 
འདོད་པ་མེད་ན་ལེན་པ་ཡོད་མ་ཡིན།། 
ལེན་པ་མེད་ན་སྲིད་པར་མི་འགྱུར་ཏེ།། 
སྲིད་པ་མངོན་པར་འགྲུབ་པ་ལས་འདས་པ་ནི།། 
སྐྱེ་རྒ་ན་དང་འཆི་བར་མི་འགྱུར་རོ།། 
དེ་ཕྱིར་ཁྱེད་ཀུན་གཅིག་ཏུ་འདུས་གྱུར་ནས།། 
ཡོངས་སུ་འཛིན་པ་རྣམ་པར་སྤང་བྱོས་ལ།། 
བུ་དང་ཆུང་མ་དག་ལ་དགའ་སྤོངས་ཏེ།། 
དགེ་སློང་ཚུལ་འདི་མྱུར་དུ་བླང་བར་བྱོས།། 
ཤེས་ཀྱི་ཁེ་འདོད་རྙེད་པ་འདོད་མ་བྱེད།། 
ངན་ངོན་ཙམ་དག་གིས་ནི་ཆོག་བྱོས་ལ།། 
གདོལ་པ་དག་དང་འདྲ་བའི་དམའ་སེམས་ཀྱིས།། 
གཞན་གྱི་གྲོང་དུ་ཉེ་བར་འགྲོ་བར་བྱ།། 
ང་ནི་ཚུལ་ཁྲིམས་ལྡན་ཞེས་བདག་མ་སྙེམས།། 
འདི་ནི་ཚུལ་ཁྲིམས་ངན་ཞེས་གཞན་མ་བརྙས།། 
ཚུལ་ཁྲིམས་ཙམ་གྱིས་གཞན་ལ་གང་བརྙས་པ།། 
སྙེམས་ཕྱིར་དེ་ནི་ཚུལ་ཁྲིམས་འཆལ་ཅེས་བྱ།། 
ཇི་ལྟར་རི་དགས་དག་ནི་རྒྱས་ཟིན་པ།། 
དེ་དག་ཉིད་དུ་དེ་ཟིན་གསོད་པ་ལྟར།། 
དེ་བཞིན་བདུད་ཀྱི་ཞགས་པས་ཟིན་པ་དེ།། 
སྙེམས་པ་དེ་ཉིད་ཀྱིས་ནི་དེ་བཅོམ་མོ།། 
འཕྱ་བའི་བསམ་པ་ཅན་གྱི་གང་ཟག་དག།
གཞན་ལ་བརྙས་པས་བདག་ཉིད་ཉམས་པར་བྱེད།། 
དེ་བས་ཚུལ་ཁྲིམས་འཆལ་ལའང་མི་བརྙས་ན།། 
ཁྲིམས་ལྡན་ཚངས་པར་སྤྱོད་ལ་སྨོས་ཅི་དགོས།། 
དྲང་སྲོང་དེས་པའི་རྗེས་སུ་སློབ་པ་དག།
རྣམ་པར་གྲོལ་བ་ཞི་བ་འདི་ཚོལ་ཞིང་།། 
ལུས་དང་སྲོག་རྣམས་ལ་ཡང་མི་ལྟ་བར།། 
རྟག་ཏུ་དབེན་པ་དགོན་པར་གནས་པར་བྱ།། 
གནོད་པའི་རྩ་བ་གཅེར་བུའི་གསང་ཚིག་དང་།། 
འཇིག་རྟེན་རྒྱང་པན་གསང་ཚིག་རྣམས་སྤོངས་ལ།། 
སྟོང་པ་ཉིད་དང་ལྡན་པར་གང་གསུངས་པ།། 
ཟབ་མོའི་ཆོས་ལ་དགའ་བ་བསྐྱེད་པར་བྱོས།། 
ནང་དང་ཕྱི་རོལ་དག་གི་སྐྱེ་མཆེད་ནི།། 
བཅུ་གཉིས་པོ་སྟེ་སེམས་ཀྱི་རྩ་བར་བཤད།། 
དེ་དག་ཀུན་ཀྱང་ལས་ཀྱི་རྒྱུ་ལས་བྱུང་ངོ།། 
ལས་ཀྱང་ཡུན་རིང་སེམས་པས་བཞག་པའོ།། 
མིག་དང་གཟུགས་གཉིས་ལ་ནི་བརྟེན་བྱས་ནས།། 
རྐྱེན་རྣམས་ལས་ཀྱང་རྣམ་པར་ཤེས་པ་སྐྱེ།། 
འདུ་བ་མ་ཚང་བས་ནི་ནུབ་གྱུར་ཏེ།། 
ཇི་ལྟར་ཤིང་མེད་མེ་ནི་མི་འབར་བཞིན།། 
དེ་ལྟར་ཆོས་འདི་ཐམས་ཅད་རབ་སྐྱེས་པ།། 
ཕན་ཚུན་འདུས་པ་ལས་ནི་འབྱུང་བར་འགྱུར།། 
བྱེད་པ་པོ་དང་ཚོར་བ་མི་དམིགས་ཏེ།། 
བྱ་བ་དག་ནི་སྒྱུ་མ་ལྟ་བུར་སྣང་།། 
ངས་ནི་ནང་དང་ཕྱི་རོལ་ཆོས་རྣམས་ཀུན།། 
སྟོང་པ་ཉིད་དེ་སྒྱུ་མ་འདྲ་བར་མཁྱེན།། 
བྱིས་པ་མི་ཤེས་ལོག་པར་འཛིན་པ་དག།
ང་དང་ང་ཡི་ཞེས་ཀྱང་རྣམ་པར་རྟོག།
མིག་ནི་ནང་ན་ཅུང་ཟད་ཡོད་མ་ཡིན།། 
ཕྱི་རོལ་གང་དུའང་སེམས་ཅན་མི་དམིགས་ཏེ།། 
མིག་ནི་བདག་མེད་བྱེད་མེད་སྲོག་མེད་དེ།། 
ཆོས་རྣམས་ཀུན་ཀྱང་དེ་ལྟར་ཤེས་པར་བྱོས།། 
མིག་ནི་སེམས་ཤིང་གྲོལ་བར་འདོད་མ་ཡིན།། 
དེ་བཞིན་རྣ་བ་དང་ནི་སྣ་དང་ལྕེ།། 
ལུས་དང་ཡིད་དང་གཟུགས་ཀྱང་བྱེད་མེད་དེ།། 
ཆོས་རྣམས་ཐམས་ཅད་དེ་དང་འདྲ་བར་ལྟོས།། 
ཇི་ལྟར་རྒྱ་མཚོ་དག་གི་ཆུ་ལས་ནི།། 
དབུ་བ་རྡོས་པ་ཆེན་པོ་མང་བྱུང་བ།། 
དེ་ལ་མིག་ལྡན་ཚུལ་བཞིན་ངེས་བརྟགས་ན།། 
དབུ་བ་རྡོས་པ་ཉམ་ཆུང་སྙིང་པོ་མེད།། 
དེ་བཞིན་ཕུང་པོ་ལྔ་ཡི་ངོ་བོ་ཉིད།། 
དབུ་བ་ལྟ་བུར་ཉམ་ཆུང་གང་ཤེས་པ།། 
གཙེ་བ་ཐམས་ཅད་དང་ནི་སྐྱེ་བ་དང་།། 
རྒ་དང་མྱ་ངན་གཙེ་ལས་གྲོལ་བར་འགྱུར།། 
གང་དག་ང་ཡི་བསྟན་ལ་རབ་བྱུང་ནས།། 
ཆོས་ཀུན་སྒྱུ་མ་ལྟ་བུར་ཤེས་པ་དེ།། 
ཡུལ་གྱི་བསོད་སྙོམས་འབྲས་བུ་ཡོད་པར་ཟ།། 
དེ་ནི་ཕྱོགས་བཅུའི་སངས་རྒྱས་མཆོད་པར་བྱེད།། 
དེ་ནས་ཁྱིམ་བདག་ལྔ་བརྒྱ་ཙམ་པོ་ས་ཕྱོགས་དེ་ཉིད་ན་གནས་པ་དེ་དག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།
འདི་ལྟ་སྟེ་དཔེར་ན་གོས་དོག་པ་ནག་པོ་དང་བྲལ་བ་ཚོན་དུ་བཅུག་ན་མྱུར་དུ་ཚོན་འཛིན་པ་དེ་བཞིན་དུ་ཁྱིམ་བདག་ལྔ་བརྒྱ་ཙམ་པོ་ས་ཕྱོགས་དེ་ཉིད་ན་གནས་པ་དེ་དག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།
དེ་ནས་བཅོམ་ལྡན་འདས་ཀྱིས་ཁྱིམ་བདག་ལྔ་བརྒྱ་ཙམ་པོ་དེ་དག་ལ་ཆོས་ཀྱི་གཏམ་གྱིས་ཡང་དག་པར་བསྟན།
ཡང་དག་པར་གཟེངས་བསྟོད།
ཡང་དག་པར་རབ་ཏུ་དགའ་བར་བྱས་སོ།། 
དེ་ལ་བཅོམ་ལྡན་འདས་ཀྱི་ཆོས་ཀྱི་གཏམ་ནི་འདི་ཡིན་ཏེ།
ཁྱིམ་བདག་རྣམས་མིག་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་རོ།། 
སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པས་ཀུན་ཏུ་འབར་ཏེ།
བདག་གིར་བྱ་བ་སྡུག་བསྔལ་ལོ་ཞེས་བཤད་དོ།། 
ཁྱིམ་བདག་རྣམས་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ཀྱི་བར་དུ་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེ་དང་།
སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པས་ཀུན་ཏུ་འབར་ཏེ།
བདག་གིར་བྱ་བ་སྡུག་བསྔལ་ལོ་ཞེས་བཤད་དོ།། 
ཁྱིམ་བདག་རྣམས་གཟུགས་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་རོ།། 
དེ་ལྟར་སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་རྣམས་ཀྱང་གོང་མ་བཞིན་དུ་སྦྱར་རོ།། 
ཁྱིམ་བདག་རྣམས་གཟུགས་ཀྱི་ཕུང་པོ་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་རོ།། 
ཚོར་བའི་ཕུང་པོ་དང་།
འདུ་ཤེས་ཀྱི་ཕུང་པོ་དང་།
འདུ་བྱེད་ཀྱི་ཕུང་པོ་དང་།
རྣམ་པར་ཤེས་པའི་ཕུང་པོ་ཡང་དེ་བཞིན་ནོ།། 
ཁྱིམ་བདག་རྣམས་སའི་ཁམས་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་རོ།། 
ཁྱིམ་བདག་རྣམས་ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་ཀུན་ཏུ་འབར་ཏེ།
ཅིས་ཀུན་ཏུ་འབར་ཞེ་ན།
འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་རོ།། 
སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པས་ཀུན་ཏུ་འབར་ཏེ།
བདག་གིར་བྱ་བ་སྡུག་བསྔལ་ལོ་ཞེས་བཤད་དོ།། 
དེ་བས་ན་ཁྱིམ་བདག་རྣམས་མིག་བླང་བར་མི་བྱའོ།། 
ཞེས་ཁྱིམ་བདག་རྣམས་དེ་ལྟར་བསླབ་པར་བྱའོ།། 
དེ་བཞིན་དུ་ཁྱིམ་བདག་རྣམས་རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་བླང་བར་མི་བྱའོ་ཞེས་དེ་ལྟར་བསླབ་པར་བྱའོ།། 
དེ་བས་ན་ཁྱིམ་བདག་རྣམས་གཟུགས་བླང་བར་མི་བྱ།
སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་བླང་བར་མི་བྱའོ་ཞེས་དེ་ལྟར་བསླབ་པར་བྱའོ།། 
ཁྱིམ་བདག་རྣམས་གཟུགས་ཀྱི་ཕུང་པོ་བླང་བར་མི་བྱ།
ཚོར་བའི་ཕུང་པོ་དང་།
འདུ་ཤེས་ཀྱི་ཕུང་པོ་དང་།
འདུ་བྱེད་ཀྱི་ཕུང་པོ་དང་།
རྣམ་པར་ཤེས་པའི་ཕུང་པོ་བླང་བར་མི་བྱའོ།། 
ཞེས་དེ་ལྟར་བསླབ་པར་བྱའོ།། 
དེ་བས་ན་ཁྱིམ་བདག་རྣམས་སའི་ཁམས་བླང་བར་མི་བྱ།
ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་བླང་བར་མི་བྱའོ་ཞེས་དེ་ལྟར་བསླབ་པར་བྱའོ།། 
དེ་བས་ན་ཁྱིམ་བདག་རྣམས་རྣམ་པར་ཤེས་པའི་ཁམས་བླང་བར་མི་བྱའོ་ཞེས་དེ་ལྟར་བསླབ་པར་བྱའོ།། 
དེ་བས་ན་ཁྱིམ་བདག་རྣམས་འཇིག་རྟེན་འདི་བླང་བར་མི་བྱ།
འཇིག་རྟེན་ཕ་རོལ་བླང་བར་མི་བྱའོ་ཞེས་ཁྱིམ་བདག་རྣམས་དེ་ལྟར་བསླབ་པར་བྱའོ།། 
ཁྱིམ་བདག་ཁྱེད་རྣམས་ནམ་མིག་མི་ལེན་ཅིང་།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་མི་ལེན་པ་དེ་ན་ཁྱེད་རྣམས་མིག་ནས་ཡིད་ཀྱི་བར་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་གཟུགས་མི་ལེན་ཅིང་།
སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་རྣམས་མི་ལེན་པ་དེ་ན་ཁྱེད་རྣམས་ཆོས་ཐམས་ཅད་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་གཟུགས་ཀྱི་ཕུང་པོ་མི་ལེན་ཅིང་ཚོར་བའི་ཕུང་པོ་དང་།
འདུ་ཤེས་ཀྱི་ཕུང་པོ་དང་།
འདུ་བྱེད་ཀྱི་ཕུང་པོ་མི་ལེན་པ་དེ་ན་ཁྱེད་རྣམས་ཕུང་པོ་རྣམས་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་རྣམ་པར་ཤེས་པའི་ཕུང་པོ་མི་ལེན་པ་དེ་ན་ཁྱེད་རྣམས་རྣམ་པར་ཤེས་པའི་ཕུང་པོ་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་སའི་ཁམས་མི་ལེན་ཅིང་ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་མི་ལེན་པ་དེ་ན་ཁྱེད་རྣམས་ཁམས་རྣམས་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་རྣམ་པར་ཤེས་པའི་ཁམས་མི་ལེན་པ་དེ་ན་ཁྱེད་རྣམས་རྣམ་པར་ཤེས་པའི་ཁམས་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་འཇིག་རྟེན་འདི་མི་ལེན་ཅིང་འཇིག་རྟེན་ཕ་རོལ་མི་ལེན་པ་དེ་ན་ཁྱེད་རྣམས་འཇིག་རྟེན་ཐམས་ཅད་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་ཆོས་ཐམས་ཅད་མི་ལེན་པ་དེ་ན་ཁྱེད་རྣམས་ཆོས་ཐམས་ཅད་ལ་མི་གནས་པར་འགྱུར་རོ།། 
ཁྱིམ་བདག་ཁྱེད་རྣམས་ནམ་ཆོས་ཐམས་ཅད་ལ་མི་གནས་པ་དེ་ན་ཁྱེད་རྣམས་མི་འབྱུང་མི་འཇིག་གོ།
ཁྱེད་རྣམས་ནམ་མི་འབྱུང་མི་འཇིག་པ་དེ་ན་ཁྱེད་རྣམས་སྐྱེ་བ་དང་།
རྒ་བ་དང་།
ན་བ་དང་།
འཆི་བ་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུག་པ་རྣམས་ལས་ཡོངས་སུ་ཐར་བར་འགྱུར་ཏེ།
སྡུག་བསྔལ་ལས་ཡོངས་སུ་ཐར་བར་འགྱུར་རོ་ཞེས་བཤད་དོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
སྐྱེ་བ་དང་ནི་འཆི་བ་ཡིས།། 
འཇིག་རྟེན་འདི་ཀུན་ཀུན་ནས་འབར།། 
བྱིས་པ་སྐྱབས་མེད་གཙེ་བ་སྟེ།། 
དེ་དག་འཕགས་པའི་ལམ་ལས་ཉམས།། 
བརྒྱ་ལམ་འཇིག་རྟེན་སྣང་མཛད་པ།། 
དེ་བཞིན་གཤེགས་པ་འབྱུང་བར་འགྱུར།། 
དལ་བ་ཆུད་ཟོས་མ་བྱེད་པར།། 
བརྩོན་འགྲུས་བརྟན་པ་ཙམ་བྱོས་ཤིག།
གང་ལ་གནས་ཏེ་རྣམ་སྒོམ་པ།། 
ཤེས་རབ་ཀྱིས་ནི་དེ་ཡང་ལྟོས།། 
ཤེས་རབ་ཀྱིས་ནི་དེ་མཐོང་སྟེ།། 
རྣམ་པ་གཞན་དུ་མི་འགྱུར་རོ།། 
གང་ལ་གནས་ཏེ་སེམས་སྒོམ་པ།། 
ཐམས་ཅད་སྟོང་པར་ཤེས་པར་བྱ།། 
ཆོས་རྣམས་སྟོང་པར་རིག་ནས་ནི།། 
བྱང་ཆུབ་ཉིད་ཀྱང་སྟོང་པ་ཡིན།། 
འདོད་ཆགས་ཞེ་སྡང་དེ་བཞིན་གཏི་མུག་དང་།། 
མེ་གསུམ་དེ་དག་ཤིན་ཏུ་མི་བཟད་པ།། 
དེས་ནི་འཇིག་རྟེན་འདི་ཀུན་རབ་འབར་ཡང་།། 
བྱིས་པ་རིང་ནས་གཉིད་ལོག་ཁོང་མི་ཆུད།། 
སྐྱེ་དང་རྒ་དང་ན་དང་འཆི་བ་དང་།། 
སྨྲེ་སྔགས་འདོན་དང་སྡུག་བསྔལ་ཡིད་མི་བདེས།། 
འཇིག་རྟེན་འདི་དག་གཙེས་པར་རིག་ནས་ནི།། 
ཆོས་རྣམས་ཀུན་ལ་གནས་པར་མ་བྱེད་ཅིག།
དེ་ནས་བཅོམ་ལྡན་འདས་ལ་ཁྱིམ་བདག་ལྔ་བརྒྱ་ཙམ་པོ་དེ་དག་གིས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་ཅག་རྣམས་ཀྱིས་བཅོམ་ལྡན་འདས་ལས་རབ་ཏུ་བྱུང་བ་རྙེད་པར་གྱུར་ཅིག།
བདག་ཅག་རྣམས་ཀྱིས་བདེ་བར་གཤེགས་པ་ལས་བསྙེན་པར་རྫོགས་པ་དགེ་སློང་གི་དངོས་པོ་རྙེད་པར་གྱུར་ཅིག།
བཅོམ་ལྡན་འདས་ཀྱིས་དགེ་སློང་དག་ཚུར་ཤོག་ཅེས་གསུངས་པ་དང་།
དེ་ཉིད་ཀྱིས་ཚེ་དང་ལྡན་པ་དེ་དག་རབ་ཏུ་བྱུང་བར་གྱུར་ཏེ།
དེ་ཉིད་ཀྱིས་བསྙེན་པར་རྫོགས་པ་དང་།
དེ་ཉིད་ཀྱིས་དགེ་སློང་གི་དངོས་པོར་གྱུར་ཏོ།། 
འདི་ལ་ཆོས་ཉིད་ནི་འདི་ཡིན་ཏེ་དེ་ལ་འདི་སྐད་ཅེས་བྱའོ།། 
དེ་དག་གིས་ནི་ངུར་སྨྲིག་བགོས།། 
དེ་དག་གིས་ནི་སྐྲ་ཡང་བྲེགས།། 
ཀུན་ཀྱང་ལྷུང་བཟེད་ཐོགས་གྱུར་ནས།། 
དེ་ཉིད་དུ་ནི་དགྲ་བཅོམ་གྱུར།། 
སྟོན་པས་དགྲ་བཅོམ་རབ་མཁྱེན་ནས།། 
དགེ་སློང་གི་ནི་དགེ་འདུན་དང་།། 
ལྷ་རྣམས་མདུན་དུ་མངོན་སུམ་དུ།། 
ཆེད་དུ་རྗོད་པ་ཆེད་དུ་རྗོད།། 
འཇིག་རྟེན་གྱི་ནི་མགོན་པོ་ལ།། 
སྔོན་ཆད་སྦྱིན་པ་བྱིན་པས་ན།། 
གང་ན་བདེ་བ་མང་བ་དེར།། 
ཤིན་ཏུ་དགའ་ཞིང་འོངས་པར་གྱུར།། 
དེ་དག་གིས་ནི་ང་མཐོང་ནས།། 
དད་པས་རབ་ཏུ་སྐྱེད་པར་གྱུར།། 
དེ་དག་སེམས་ནི་དང་བ་ལ།། 
ཆོས་རྣམས་ཀྱི་ནི་མཆོག་བསྟན་ཏོ།། 
དགྲ་བཅོམ་གྱི་ནི་གསུངས་ཐོས་ནས།། 
བདག་ཏུ་ལྟ་བ་རྣམ་པར་བཤིག།
སྟོང་ཉིད་མངོན་དུ་བྱས་ནས་ནི།། 
དེ་དག་སྐྱེ་བ་ཀུན་ལས་གྲོལ།། 
ཁྱིམ་བདག་གི་ལེའུ་ཞེས་བྱ་སྟེ་དང་པོའོ།།།། 
དེ་ནས་བཅོམ་ལྡན་འདས་ཀྱིས་ལམ་གྱི་བར་དུ་ཁྱིམ་བདག་ལྔ་བརྒྱ་ཙམ་པོ་མི་གཡོ་བའི་གནས་ལ་བཀོད་ནས་ཀུན་ནས་མཛེས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་སོ།། 
དེ་ནས་རྒྱལ་པོའི་ཁབ་ཀྱི་གྲོང་ཁྱེར་གྱི་ལྷ་རྣམས་དང་།
གནོད་སྦྱིན་ཅི་འཇིགས་འདི་སྙམ་དུ་སེམས་ཏེ།
བདག་ཅག་གིས་འདི་ལྟ་བུ་སྦྱིན་གནས་འཇིག་རྟེན་ན་ཤིན་ཏུ་དཀོན་པའི་བཅོམ་ལྡན་འདས་ལ་བསོད་སྙོམས་དབུལ་ལོ་སྙམ་མོ།། 
དེ་ནས་གནོད་སྦྱིན་ཅི་འཇིགས་ཀྱིས་བསོད་སྙོམས་ཁ་དོག་ཕུན་སུམ་ཚོགས་པ།
དྲི་ཕུན་སུམ་ཚོགས་པ།
རོ་ཕུན་སུམ་ཚོགས་པ།
རེག་པ་ཕུན་སུམ་ཚོགས་པ་བཅོམ་ལྡན་འདས་ལ་ཕུལ་ནས་གནོད་སྦྱིན་ཅི་འཇིགས་ལ་ཐུགས་བརྩེ་བའི་སླད་དུ་བཅོམ་ལྡན་འདས་ཀྱིས་བསོད་སྙོམས་དེ་བཞེས་སོ།། 
བཅོམ་ལྡན་འདས་ལ་གནོད་སྦྱིན་ཅི་འཇིགས་ཀྱིས་བསོད་སྙོམས་ཕུལ་མ་ཐག་ཏུ་དེ་ནས་དེའི་ཚེ་སྟེང་གི་བར་སྣང་ལས་ཅི་འཇིགས་ཀྱི་འཁོར་མང་པོ་གནོད་སྦྱིན་དྲུག་ཁྲི་བརྒྱད་སྟོང་གིས་ལེགས་སོ་ཞེས་བྱ་བ་བྱིན་ཏེ།
རྗེས་སུ་ཡི་རང་བའི་སྒྲ་ཕྱུང་ངོ།། 
དེ་ནས་དེའི་ཕྱིར་གནོད་སྦྱིན་ཅི་འཇིགས་ཀྱིས་རང་གི་འཁོར་རྣམས་ལ་བོས་ཏེ།
བདག་གིས་ནི་ད་གཟོད་དེ་བཞིན་གཤེགས་པ་ལ་བསོད་སྙོམས་ཕུལ་གྱིས།
ཁྱེད་ཀྱིས་ནི་དགེ་སློང་གི་དགེ་འདུན་རྣམས་ལ་ཕུལ་ཅིག།
དེ་ནི་ཁྱེད་རྣམས་ཀྱི་ཡུན་རིང་པོའི་དོན་དང་།
ཕན་པ་དང་བདེ་བར་འགྱུར་རོ།། 
གནོད་སྦྱིན་རྣམས་ཀྱིས་དགེ་སློང་གི་དགེ་འདུན་ལ་བསོད་སྙོམས་ཕུལ་ནས་གནོད་སྦྱིན་དེ་དག་ལ་སྙིང་བརྩེ་བའི་ཕྱིར་དགེ་སློང་གི་དགེ་འདུན་གྱིས་ཀྱང་བསོད་སྙོམས་བླངས་སོ།། 
དེ་ནས་བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་པ་ལས་དེས་བསོད་སྙོམས་བླངས་པར་མཁྱེན་ནས་ཕྱོགས་དེ་ནས་སླར་ལོག་གོ།
དེ་ལྟར་དེའི་ཚེ་ལྷ་སྟོང་ཕྲག་དུ་མ་དང་།
ཀླུ་སྟོང་ཕྲག་དུ་མ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅི་དང་།
ལྟོ་འཕྱེ་ཆེན་པོ་སྟོང་ཕྲག་དུ་མ་དང་།
མི་དང་མི་མ་ཡིན་པ་སྟོང་ཕྲག་དུ་མ་དང་།
སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་རྣམས་བཅོམ་ལྡན་འདས་གཤེགས་པའི་ཞབས་འབྲིང་དུ་དོང་ངོ།། 
དེ་ནས་བཅོམ་ལྡན་འདས་ས་ཕྱོགས་ཡངས་ཤིང་རྒྱ་ཆེ་བ་ཞིག་ཏུ་གཤེགས་ཏེ་བྱོན་ནས་གདན་བཤམས་པ་ལ་བཞུགས་སོ།། 
དེ་ནས་གནོད་སྦྱིན་ཅི་འཇིགས་འཁོར་དང་བཅས་པས་ལྷའི་མེ་ཏོག་མན་དཱ་ར་དང་།
ཨུད་པ་ལ་དང་།
པད་མ་དང་།
ཀུ་མུ་ད་དང་།
པད་མ་དཀར་པོ་དང་།
ལྷའི་ཙན་དན་གྱི་ཕྱེ་མ་བླངས་ཏེ།
བཅོམ་ལྡན་འདས་ལ་མཆོད་པ་བྱ་བའི་ཕྱིར་བཅོམ་ལྡན་འདས་ལ་གཏོར།
མངོན་པར་གཏོར།
མངོན་པར་རབ་ཏུ་གཏོར་ཏོ།། 
གཏོར་མངོན་པར་གཏོར།
མངོན་པར་རབ་ཏུ་གཏོར་ནས་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ཀྱི་སྤྱན་སྔར་འདུག་གོ།
དེ་ནས་བཅོམ་ལྡན་འདས་ཀྱིས་གནོད་སྦྱིན་ཅི་འཇིགས་ཀྱི་བསམ་པ་ཡང་མཁྱེན།
དེའི་འཁོར་གནོད་སྦྱིན་མང་པོའི་བསམ་པ་ཡང་མཁྱེན་ནས་འཛུམ་པ་མཛད་དོ།། 
ཆོས་ཉིད་ནི་འདི་ཡིན་ཏེ།
ནམ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེ་ན་ཞལ་གྱི་སྒོ་ནས་འོད་ཟེར་ཁ་དོག་དུ་མ་ཁ་དོག་སྣ་ཚོགས་འདི་ལྟ་སྟེ།
སྔོན་པོ་དང་།
སེར་པོ་དང་།
དམར་པོ་དང་།
དཀར་པོ་དང་།
ལེ་བརྒན་དང་།
ཤེལ་དང་།
དངུལ་གྱི་ཁ་དོག་ལྟ་བུ་བྱུང་སྟེ།
དེས་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བས་ཁྱབ་པར་བྱས་ནས་ཉི་མ་དང་ཟླ་བའི་གཟི་བརྗིད་མེད་པར་བྱས་ཏེ།
སེམས་ཅན་དམྱལ་བ་པའི་སེམས་ཅན་ནས་ཚངས་པའི་འཇིག་རྟེན་གྱི་བར་དུ་མངོན་པར་འཕགས་ཏེ།
སླར་ལོག་ནས་བཅོམ་ལྡན་འདས་ལ་ལན་བདུན་བསྐོར་བ་བྱས་ཏེ།
ཁ་ཅིག་ནི་བཅོམ་ལྡན་འདས་ཀྱིས་དབུའི་གཙུག་ཏུ་ནུབ་བོ།། 
ཁ་ཅིག་ནི་ཕྲག་པར་ནུབ་བོ།། 
ཁ་ཅིག་ནི་པུས་མོར་ནུབ་བོ།། 
ཆོས་ཉིད་ནི་འདི་ཡིན་ཏེ།
ནམ་སངས་རྒྱས་བཅོམ་ལྡན་འདས་རྣམས་སེམས་ཅན་དམྱལ་བ་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ཟེར་ཞབས་གཉིས་ཀྱི་འོག་ཏུ་ནུབ་པར་འགྱུར་རོ།། 
ནམ་དུད་འགྲོའི་སྐྱེ་གནས་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ཟེར་སྣམ་ལོགས་སུ་ནུབ་པར་འགྱུར་རོ།། 
ནམ་གཤིན་རྗེའི་འཇིག་རྟེན་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ཟེར་མདུན་དུ་ནུབ་པར་འགྱུར་རོ།། 
ནམ་མི་རྣམས་ལ་ལུང་སྟོན་པ་དེ་ན་འོད་ཟེར་གཡོན་དུ་ནུབ་པར་འགྱུར་རོ།། 
ནམ་ལྷ་རྣམས་ལ་ལུང་སྟོན་པ་དེ་ན་འོད་ཟེར་གཡས་སུ་ནུབ་པར་འགྱུར་རོ།། 
ནམ་ཉན་ཐོས་རྣམས་ལ་ལུང་སྟོན་པ་དེ་ན་འོད་ཟེར་པུས་མོར་ནུབ་པར་འགྱུར་རོ།། 
ནམ་རང་སངས་རྒྱས་རྣམས་ལ་ལུང་སྟོན་པ་དེ་ན་འོད་ཟེར་ཕྲག་པར་ནུབ་པར་འགྱུར་རོ།། 
ནམ་སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པ་དེ་ན་འོད་ཟེར་སྟེང་གི་དབུའི་གཙུག་གི་མཚམས་སུ་ནུབ་པར་འགྱུར་རོ།། 
ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་སྟེ།
མཐོང་ནས་ཆོས་གོས་ཕྲག་པ་གཅིག་ཏུ་བགོས་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ།། 
ཅི་རྒྱུས་འཇིག་རྟེན་སྣང་མཛད་པ།། 
འཇིག་རྟེན་ཀུན་ལ་སྨན་པའི་སླད།། 
འཇིག་རྟེན་མགོན་པོ་འོད་མཛད་པ།། 
ཅི་ཞིག་སླད་དུ་འཛུམ་པ་བསྟན།། 
སངས་རྒྱས་ཀྱི་ནི་བྱང་ཆུབ་ཕྱིར།། 
དེ་རིང་སུ་ཡིས་ས་བོན་བཏབ།། 
དེ་རིང་སུ་ལ་ལུང་ཡང་སྟོན།། 
གང་ཞིག་ཐར་ཕྱིར་རབ་ཏུ་ཞུགས།། 
དཔའ་བོ་རྣམ་པར་འདྲེན་པ་རྣམས།། 
རྒྱུ་མ་མཆིས་པར་འཛུམ་མི་མཛད།། 
ཐུབ་པ་ཅི་སླད་འཛུམ་པ་བསྟན།། 
འོད་ཟེར་དོན་ནི་བཤད་དུ་གསོལ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ཚིགས་སུ་བཅད་པ་འདི་དག་གིས་སླར་གསུངས་པ།། 
འཇིག་རྟེན་མགོན་པོ་སྐྱོབ་པ་ལ།། 
ཅི་འཇིགས་རབ་ཏུ་དད་སེམས་ཀྱིས།། 
བསོད་སྙོམས་དག་ནི་ཕུལ་བས་ན།། 
དེ་ལྟར་དེ་ཕྱིར་འཛུམ་པ་མཛད།། 
གནོད་སྦྱིན་འདི་ནས་ཤི་འཕོས་ནས།། 
སུམ་ཅུ་རྩ་གསུམ་འགྲོ་བར་འགྱུར།། 
སུམ་ཅུ་གསུམ་ནས་ཤི་འཕོས་ནས།། 
འཐབ་བྲལ་དུ་ཡང་འགྲོ་བར་འགྱུར།། 
འཐབ་བྲལ་ནས་ནི་དགའ་ལྡན་འགྲོ།། 
འདོད་ལ་འདོད་པས་དགར་བྱས་ནས།། 
མི་ཡི་ནང་དུ་སྐྱེ་འགྱུར་ཏེ།། 
རྒྱལ་པོ་རྫུ་འཕྲུལ་ལྡན་པར་འགྱུར།། 
འཁོར་ལོས་སྒྱུར་བ་མི་ཡི་དབང་།། 
གླིང་བཞི་དག་གི་དབང་པོ་སྟེ།། 
མི་ཡི་འཇིག་རྟེན་ཤི་འཕོས་ནས།། 
ཚངས་པའི་འཇིག་རྟེན་འགྲོ་བར་འགྱུར།། 
བསྐལ་པ་བྱེ་བ་ཉི་ཤུར་ནི།། 
རྟག་ཏུ་བསྟི་སྟང་བྱས་པར་འགྱུར།། 
ལྷ་ཡི་ནང་དང་མི་ནང་དུ།། 
ཡང་དང་ཡང་ནི་ཀུན་ཏུ་འགྲོ།། 
ཕྱིས་དེ་རྒྱལ་སྲིད་བོར་ནས་ནི།། 
ཁྱིམ་མེད་པར་ཡང་རབ་ཏུ་འབྱུང་།། 
རྐྱེན་གྱིས་བྱང་ཆུབ་ཐོབ་འགྱུར་ཏེ།། 
དེར་ནི་མཐའ་ཡང་ཐུག་པར་འགྱུར།། 
གནོད་སྦྱིན་དག་ནི་སུམ་ཁྲི་རྣམས།། 
གནོད་སྦྱིན་སྐྱེ་གནས་འཕོས་གྱུར་ནས།། 
སུམ་ཅུ་རྩ་གསུམ་སྐྱེ་བར་འགྱུར།། 
སངས་རྒྱས་ལ་ནི་གུས་བྱས་ནས།། 
སངས་རྒྱས་བྱམས་པ་མཐོང་གྱུར་ཅིང་།། 
དེ་ན་མཐར་ནི་ཐུག་འགྱུར་ཏེ།། 
དགྲ་བཅོམ་པ་ཡང་ཐོབ་འགྱུར་ན།། 
སྟོན་པ་ལ་ནི་སུ་མི་མཆོད།། 
གནོད་སྦྱིན་སྟོང་དུ་ཚང་བ་རྣམས།། 
བྱང་ཆུབ་མཆོག་ལ་རབ་ཞུགས་པས།། 
དེ་དག་དགེ་བའི་རྩ་བ་དེས།། 
ནམ་དུའང་ངན་འགྲོར་འགྲོ་མི་འགྱུར།། 
ཁ་ཅིག་སྲོག་ཆགས་ཀུན་ཕན་ཕྱིར།། 
བྱང་ཆུབ་དམ་པ་རབ་ཚོལ་ཞིང་།། 
སངས་རྒྱས་འདྲེན་པ་སྟོང་རྣམས་ལ།། 
བཀུར་སྟི་དག་ནི་བྱེད་པར་འགྱུར།། 
ཁ་ཅིག་སངས་རྒྱས་བྱང་ཆུབ་ཕྱིར།། 
སྟོང་ཕྲག་གཉིས་དང་གསུམ་དག་ཀྱང་།། 
མེ་ཏོག་ཕྲེང་བ་དྲི་རྣམས་ཀྱིས།། 
མཆོད་པ་དག་ནི་བྱེད་པར་འགྱུར།། 
དག་པ་བསྒོམས་པའི་བདག་ཉིད་ཅན།། 
འདྲེན་པ་བྱེ་བ་ཕྲག་སྟོང་ལ།། 
ཁ་ཅིག་བཀུར་སྟི་བྱེད་འགྱུར་ཏེ།། 
འདི་དག་ཕྱིས་ནི་བྱང་ཆུབ་རེག།
དེ་ན་ཅི་འཇིགས་དེ་ཡི་བུ།། 
རི་བོ་ཞེས་བྱ་རྫུ་འཕྲུལ་ཆེ།། 
འཇིག་རྟེན་སངས་རྒྱས་བདག་གྱུར་ཅེས།། 
དེས་ཀྱང་སེམས་ནི་བསྐྱེད་པར་གྱུར།། 
དེས་ནི་སངས་རྒྱས་བསྟི་སྟང་བྱས།། 
ཐམས་ཅད་དུ་ཡང་སྨོན་ལམ་བཏབ།། 
ང་མཐོང་ནས་ནི་མཆོད་བྱས་ཏེ།། 
བྱང་ཆུབ་ཕྱིར་ནི་སེམས་བཏུད་དོ།། 
དེ་ནི་དགེ་བའི་རྩ་བ་དེས།། 
ངན་འགྲོ་ཐམས་ཅད་སྤངས་གྱུར་ནས།། 
སངས་རྒྱས་བྱམས་པ་མཐོང་ནས་ནི།། 
གདུགས་རྣམས་བྱེ་བ་འབུལ་བར་འགྱུར།། 
གདུགས་རྣམས་བྱེ་བ་ཕུལ་ནས་ནི།། 
ན་བཟའ་བྱེ་བ་འབུལ་བར་འགྱུར།། 
ན་བཟའ་བྱེ་བ་ཕུལ་ནས་ནི།། 
དེ་ཉིད་དུ་ཡང་རབ་ཏུ་འབྱུང་།། 
སྲོག་ཆགས་ཀུན་ལ་ཕན་པའི་ཕྱིར།། 
བྱང་ཆུབ་དམ་པ་རབ་ཚོལ་ཞིང་།། 
ལོ་ཡང་ལྔ་བརྒྱ་ཚང་བར་ནི།། 
ཚངས་པར་སྤྱད་པ་སྤྱོད་པར་འགྱུར།། 
འདི་ལྟ་བུ་ཡི་རྣམ་གྲངས་ཀྱིས།། 
སྦྱིན་དང་ཚུལ་ཁྲིམས་ཡང་དག་སྤྱོད།། 
གང་གཱའི་བྱེ་མ་ཇི་སྙེད་པ།། 
དེ་སྙེད་བསྐལ་པར་སྤྱོད་པར་འགྱུར།། 
དཔེར་གསུངས་པ་ནི་དེ་སྙེད་དུ།། 
དེ་དག་ཁྱེད་ཀྱིས་ཤེས་པར་གྱིས།། 
དེ་དག་དཔེར་ཡང་ཤེས་ནས་ནི།། 
དེ་བས་ལྷག་པར་སྤྱད་པར་གྱིས།། 
སྔར་ནི་དཔེ་རྣམས་གང་བརྗོད་པ།། 
གང་གཱ་ཡི་ནི་བྱེ་སྙེད་ཀྱི།། 
དེ་སྙེད་སངས་རྒྱས་མཐོང་གྱུར་ནས།། 
དེ་དག་ཀུན་ལ་བསྟི་སྟང་བྱེད།། 
ཨེ་མའོ་ཡེ་ཤེས་ཨེ་མ་ཤེས།། 
ཨེ་མའོ་བླ་ན་མེད་པའི་སེམས།། 
སེམས་ཅན་ཀུན་གྱི་འདྲེན་པ་ནི།། 
དེ་ལྟར་ཞུམ་པར་མི་འགྱུར་རོ།། 
དེ་ཕྱིས་སེམས་ཅན་ཀུན་གྱི་མཆོག།
སངས་རྒྱས་སུ་ཡང་དེ་འགྱུར་ཏེ།། 
དེ་ནི་དེ་ཡི་མཚན་བཏགས་པ།། 
སྨན་པའི་རྒྱལ་པོར་རྣམ་པར་གྲགས།། 
ལོ་ནི་བྱེ་བ་བདུན་ཅུར་ཡང་།། 
སྲོག་ཆགས་རྣམས་ལ་ཆོས་བསྟན་ཏེ།། 
ཕྱིས་གདོད་རྐང་གཉིས་གཙོ་བོ་ནི།། 
དེ་ནས་མྱ་ངན་འདས་པར་འགྱུར།། 
རབ་ཏུ་དུལ་བའི་སེམས་རྣམས་ཀྱི།། 
འདུས་པ་དག་ནི་ཉི་ཤུར་འགྱུར།། 
དེ་ལ་ཐ་མ་གཅིག་པོ་ནི།། 
དགེ་སློང་བྱེ་བ་ཉི་ཤུར་འགྱུར།། 
འདུས་པ་རྣམས་ནི་གང་བརྗོད་པའི།། 
ཉན་ཐོས་དཔག་ཏུ་མེད་པ་སྟེ།། 
དེ་ཡི་ཉན་ཐོས་ཇི་སྙེད་པ།། 
བྱང་ཆུབ་ཞུགས་པའང་དེ་སྙེད་དོ།། 
སེམས་ཅན་རྣམས་ཀྱི་དོན་མཛད་ནས།། 
དེ་བཞིན་གཤེགས་པ་མྱ་ངན་འདས།། 
ལོ་ནི་བརྒྱ་ཕྲག་སྟོང་དག་ཏུ།། 
དེ་ཡི་དམ་ཆོས་གནས་པར་འགྱུར།། 
བསྐལ་པ་ལྔ་བརྒྱ་ཚང་བར་ནི།། 
སངས་རྒྱས་མང་པོ་འབྱུང་བར་འགྱུར།། 
བསྐལ་པ་གཅིག་ལའང་འབྱུང་བ་ནི།། 
དེ་ན་སྟོང་རྣམས་འབྱུང་བར་འགྱུར།། 
མི་རྣམས་མཁས་པ་གང་དག་ནི།། 
སངས་རྒྱས་ཆོས་རྣམས་བསྙེན་འདོད་པ།། 
ཚུལ་བཞིན་མང་དུ་ཐོས་པ་དང་།། 
རབ་ཏུ་འདུན་པ་ཉིད་དུ་བྱ།། 
ཚུལ་བཞིན་མ་ཡིན་རྣམ་པར་སྤོངས།། 
ཚུལ་བཞིན་ལ་ནི་རྟག་ཏུ་སྒོམས།། 
མང་དུ་ཐོས་པ་རབ་ཏུ་བྱ།། 
དེས་ནི་ཤེས་རབ་རྣམ་པར་འཕེལ།། 
བྱང་ཆུབ་སེམས་དཔའ་སྐྱོབ་པ་ཡི།། 
རྩ་བའི་དོན་ནི་ཆོས་བཞི་སྟེ།། 
སྦྱིན་དང་ཚུལ་ཁྲིམས་ཐོས་དང་གཏོང་།། 
བྱང་ཆུབ་ཀྱི་ནི་ལམ་ལ་བཟང་།། 
བླ་ན་མེད་པའི་ཐེག་པ་མཆོག།
བྱང་ཆུབ་ཀྱི་ནི་ལམ་ཡང་བསྟན།། 
ཐེ་ཚོམ་གཅོད་པ་བཟང་པོ་ཡིས།། 
ཉན་ཐོས་ཀྱི་ནི་ལམ་བསྟན་ཏོ།། 
སེམས་ཅན་གང་དག་འདི་འདོད་པ།། 
དེ་ལ་ངས་ནི་སྐབས་དབྱེའོ།། 
ཆོས་རྣམས་ཀྱི་ནི་མཆོག་སྟོན་པ།། 
འཇིག་རྟེན་སྣང་མཛད་རྙེད་པར་དཀའ།། 
དེ་ནས་གནོད་སྦྱིན་ཅི་འཇིགས་ཀྱི་བུ་རི་བོ་འདི་སྙམ་དུ་སེམས་པར་གྱུར་ཏེ།། 
བཅོམ་ལྡན་འདས་འདི་ནས་རིའི་རྒྱལ་པོ་བྱ་རྒོད་ཀྱི་ཕུང་པོའི་རི་ལ་གཤེགས་ཞེས་གྲག་གིས།། 
བདག་གིས་བཅོམ་ལྡན་འདས་ལ་དགེ་བའི་རྩ་བ་རྒྱ་ཆེན་པོ་ཞིག་སྐྱེད་དོ་སྙམ་མོ།། 
དེ་ནས་གནོད་སྦྱིན་ཅི་འཇིགས་ཀྱི་བུ་རི་བོས་རང་གི་འཁོར་ལ་སྨྲས་པ།
གྲོགས་པོ་དག་ཤེས་པར་གྱིས་ཤིག།
བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་རིའི་རྒྱལ་པོ་བྱ་རྒོད་ཀྱི་ཕུང་པོའི་རི་ལ་གཤེགས་ཀྱིས།
དེ་ལ་གྲོགས་པོ་དག་མཐུ་ཅི་ཡོད་པ་དང་།
ཅི་ནུས་ཀྱིས་བཅོམ་ལྡན་འདས་ལ་མཆོད་པའི་ལས་ལ་སྤྲོ་བ་སྐྱེད་ཅིག།
དེ་ནས་གནོད་སྦྱིན་ཅི་འཇིགས་ཀྱི་བུ་རི་བོ་གཡོག་དང་བཅས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བཟུང་སྟེ།
རིའི་རྒྱལ་པོ་བྱ་རྒོད་ཀྱི་ཕུང་པོའི་བར་གྱི་ལམ་དེ་ཐམས་ཅད་གསེག་མ་དང་།
གྱོ་མོ་དང་།
སྡོང་དུམ་དང་།
ཚེར་མ་རྣམས་མེད་པར་བྱས་སོ།། 
མེ་ལོང་གི་དཀྱིལ་འཁོར་ལྟར་དག་པར་བྱས་སོ།། 
ལམ་དེ་དག་ཐམས་ཅད་བསལ་ནས་སྤོས་ཀྱི་ཆུས་ཀུན་ཏུ་ཆག་ཆག་བཏབ་བོ།། 
ལམ་དེར་གོས་ནི་མཚམས་མེད་པར་བཏིང་ངོ།། 
ལམ་དེར་མི་གང་ཙམ་དུ་མེ་ཏོག་གིས་ཆལ་པར་བཀྲམ་མོ།། 
ལམ་དེ་དག་གདུགས་དང་།
རྒྱལ་མཚན་དང་།
བ་དན་གྱིས་ཤིན་ཏུ་བརྒྱན་ཏོ།། 
ལམ་དེ་བདུག་སྤོས་དམ་པའི་སྙིང་པོ་རབ་ཀྱི་སྣོད་ནས་བདུགས་སོ།། 
སྟེང་གི་བར་སྣང་ལས་དར་གྱི་ལྔ་ལྡིར་སྦྱངས་ཏེ།
ཤིན་ཏུ་བརྒྱན་ཏོ།། 
ལམ་དེར་སིལ་སྙན་སྣ་ཚོགས་ཀྱི་སྒྲ་འཁྲོལ་བར་བྱས་སོ།། 
ལམ་དེ་ནས་མདའ་རྒྱང་གང་ཚུན་ཆད་ཙམ་མེ་ཏོག་ཨུད་པ་ལ་དང་།
ཀུ་མུ་ད་དང་།
པད་མ་དཀར་པོས་ཁེབས་ཤིང་ངུར་པ་སྒྲ་འབྱིན་པར་བྱས་སོ།། 
ལམ་དེར་གསེར་གླེབས་པས་རབ་ཏུ་གཡོགས་སོ།། 
ལམ་དེ་གསེར་གྱི་དྲ་བ་དང་།
རིན་པོ་ཆེ་སྣ་བདུན་གྱི་དྲ་བས་རབ་ཏུ་གཡོགས་སོ།། 
དེ་ནས་གནོད་སྦྱིན་ཅི་འཇིགས་ཀྱི་བུ་རི་བོས་ལམ་དུ་དེ་ལྟ་བུའི་བཀོད་པ་བྱས་ནས་ལུས་ཆེན་པོ་མངོན་པར་སྤྲུལ་ཏེ།
འཁོར་དང་བཅས་པ་དགའ་མགུ་རངས་རབ་ཏུ་དགའ་སྟེ།
མོས་ཤིང་ཡིད་བདེ་བ་སྐྱེས་ནས།
དགའ་བའི་སེམས་དང་།
བདེ་བའི་སེམས་དང་།
མཉེན་པའི་སེམས་དང་།
རྣམ་པར་དང་བའི་སེམས་དང་།
སྒྲིབ་པ་མེད་པའི་སེམས་དང་།
རབ་ཏུ་སིམ་པའི་སེམས་དང་།
སངས་རྒྱས་ལ་གཞོལ་བའི་སེམས་དང་།
ཆོས་ལ་གཞོལ་བའི་སེམས་དང་།
དགེ་འདུན་ལ་གཞོལ་བའི་སེམས་དང་།
བྱང་ཆུབ་ལས་མི་གཡོ་བའི་སེམས་དང་།
མི་བསྐྱོད་པའི་སེམས་དང་།
མི་མཉམ་པ་དང་མཉམ་པའི་སེམས་དང་།
འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་སེམས་དང་།
སེམས་ཅན་ཐམས་ཅད་ལ་བྱམས་པའི་སེམས་དང་།
སྙིང་རྗེའི་སེམས་དང་།
དགའ་བའི་སེམས་དང་།
བཏང་སྙོམས་ཀྱི་སེམས་དང་།
སངས་རྒྱས་ཀྱི་ཆོས་ཐམས་ཅད་ཀྱི་སྣོད་དུ་གྱུར་པའི་སེམས་དང་།
སྙིང་པོའི་སེམས་དང་།
བརྟན་པའི་སེམས་དང་།
མི་ཕྱེད་པའི་སེམས་དང་།
མ་ཞིགས་པའི་སེམས་དང་།
ཉན་ཐོས་དང་།
རང་སངས་རྒྱས་ཀྱི་སར་མི་ལྟུང་བའི་སེམས་དང་།
བྱང་ཆུབ་སེམས་དཔའི་ས་ཐམས་ཅད་བསྒྲུབ་པའི་སེམས་ཀྱིས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས།
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ།
བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ།
ཕྱོགས་གཅིག་ཏུ་འདུག་ནས་གནོད་སྦྱིན་ཅི་འཇིགས་ཀྱི་བུ་རི་བོས་ཐལ་མོ་སྦྱར་ཏེ།
བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ།། 
སངས་རྒྱས་འཇིག་རྟེན་རྣམས་ཀྱི་མཆོག།
ཆོས་རྣམས་ཀྱི་ནི་དམ་པ་སྟོན།། 
འཇིག་རྟེན་མགོན་ལ་བདག་གིས་ནི།། 
བླ་ན་མ་མཆིས་མཆོད་པ་བགྱིས།། 
འདྲེན་པ་ཇི་ལྟར་མཛད་པ་བཞིན།། 
སྟོབས་བཅུ་དང་ནི་རབ་ལྡན་ཏེ།། 
མི་འཇིགས་པ་ལ་རབ་གནས་ནས།། 
སེམས་ཅན་དོན་རྣམས་བགྱིད་པར་ཤོག།
སུམ་ཅུ་རྩ་གཉིས་མཚན་རྣམས་དང་།། 
དཔེ་བྱད་བཟང་པོ་བརྒྱད་ཅུར་ལྡན།། 
འཇིག་རྟེན་མགོན་པོ་འོད་བྱེད་པ།། 
འཇིག་རྟེན་སྣང་བ་བྱེད་པར་ཤོག།
སྲོག་ཆགས་ཀུན་ལ་ཕན་པའི་ཕྱིར།། 
སྙན་པའི་ཆོས་ནི་རབ་སྟོན་ཅིང་།། 
རྣམ་པ་བཅུ་གཉིས་དམ་པ་ཡི།། 
ཆོས་ཀྱི་འཁོར་ལོ་བསྐོར་བར་ཤོག།
རྒྱལ་བ་ཇི་ལྟ་དེ་བཞིན་དུ།། 
ཆོ་འཕྲུལ་རྣམས་ནི་རབ་སྟོན་ཅིང་།། 
སྲོག་ཆགས་བྱེ་བ་དུ་མ་ཡི།། 
སེམས་ཅན་རྣམས་ཀྱི་དོན་བགྱིད་ཤོག།
དཔའ་ཆེན་གང་རྣམས་མ་བྱོན་པ།། 
འཇིག་རྟེན་མགོན་པོ་འོད་མཛད་ལྟར།། 
བྱང་ཆུབ་དམ་པ་རབ་རྟོགས་ནས།། 
ལམ་དེ་རབ་ཏུ་སྟོན་པར་ཤོག།
སེམས་ཅན་ལྡོངས་པ་ཀུན་གྱི་ཕྱིར།། 
མིག་དང་ལྡན་པ་ཉིད་གྱུར་ཏེ།། 
གནས་དང་རྟེན་དང་སྐྱབས་དག་དང་།། 
དེ་བཞིན་དཔུང་གཉེན་འགྱུར་བར་ཤོག།
ཇི་ལྟར་འདྲེན་པ་གྲོལ་མཛད་བཞིན།། 
འགྲོ་བ་ལྔར་ནི་སྐྱེས་པ་ཡི།། 
སྲོག་ཆགས་རྣམས་ཀྱི་མགོན་དུ་ཤོག།
བདག་གིས་སྡུག་བསྔལ་ཀུན་ལས་དགྲོལ།། 
འཇིག་རྟེན་ན་ནི་མཚུངས་པ་ཡོད་མེད་པ།། 
ལྷ་དབང་ལྷ་མ་ཡིན་དང་ཀླུས་མཆོད་པ།། 
གཟི་བརྗིད་དག་ནི་མཐའ་ཡས་འོད་མཛད་པ།། 
རྐང་གཉིས་མཆོག་ལ་བདག་གིས་མཆོད་པ་བགྱིས།། 
བདག་ནི་ལས་མཆོག་དམ་པ་འདི་དག་གིས།། 
མི་དབང་ས་སྟེང་མཆོག་ཏུ་གྱུར་པ་བཞིན།། 
བསོད་ནམས་རབ་མཆོག་སུམ་ཅུ་གཉིས་མཚན་ལྡན།། 
ཆོས་ཀྱི་བདག་པོ་དེ་དང་འདྲ་བར་ཤོག།
དེ་ནས་བཅོམ་ལྡན་འདས་ཀྱིས་གནོད་སྦྱིན་ཅི་འཇིགས་ཀྱི་བུ་རི་བོ་ལ་ཚིགས་སུ་བཅད་པ་དག་གིས་གསུངས་པ།
ཆོས་ཀྱི་དམ་པ་རྣམས་ཀྱི་ཕྱིར།། 
སྟོན་པའི་རིམ་གྲོ་གང་བྱེད་པ།། 
སེམས་ཅན་རྣམས་ཀྱི་མཆོག་ཡིན་ཏེ།། 
དེ་དག་བྱང་ཆུབ་རྙེད་མི་དཀའ།། 
འཇིག་རྟེན་མགོན་པོ་འོད་མཛད་པ།། 
འཇིག་རྟེན་སྣང་མཛད་མཆོག་ལ་ནི།། 
ལྷ་དང་ཀླུ་དང་མི་རྣམས་ཀྱིས།། 
མཆོད་པ་བྱ་བར་འོས་པར་འགྱུར།། 
བྱང་ཆུབ་མཆོག་ཏུ་སངས་རྒྱས་ནས།། 
ཤིང་མཆོག་དྲུང་དུ་རབ་འདུག་སྟེ།། 
སྡིག་ཅན་བདུད་ལས་རྒྱལ་ནས་སུ།། 
སྲོག་ཆགས་རྣམས་ལ་ཆོས་སྟོན་ཏོ།། 
དེ་ནས་བཅོམ་ལྡན་འདས་ལྷ་སྟོང་ཕྲག་དུ་མ་དང་།
གནོད་སྦྱིན་དང་།
སྲིན་པོ་སྟོང་ཕྲག་དུ་མ་དང་།
དྲི་ཟ་དང་།
མི་འམ་ཅི་དང་།
ལྟོ་འཕྱེ་ཆེན་པོ་སྟོང་ཕྲག་དུ་མ་དང་།། 
མི་དང་མི་མ་ཡིན་པ་སྟོང་ཕྲག་དུ་མ་དང་།
སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མས་བསྐོར་ཅིང་མདུན་དུ་བདར་ནས་སངས་རྒྱས་ཀྱི་མཐུ་ཆེན་པོ་དང་།
སངས་རྒྱས་ཀྱི་རྫུ་འཕྲུལ་ཆེན་པོ་དང་།། 
སངས་རྒྱས་ཀྱི་ཆོ་འཕྲུལ་ཆེན་པོ་དང་།
སངས་རྒྱས་ཀྱི་རྣམ་པར་འཕྲུལ་བ་ཆེན་པོ་དང་།
སངས་རྒྱས་ཀྱི་གཟི་བརྗིད་ཆེན་པོས་འོད་ཟེར་ནི་རབ་ཏུ་འགྱེད།
ཞིང་ནི་རབ་ཏུ་གཡོ་བར་བྱས།
མེ་ཏོག་གི་ཆར་ནི་རབ་ཏུ་འབེབས།
སིལ་སྙན་བྱེ་བ་ཁྲག་ཁྲིག་ནི་རབ་ཏུ་འཁྲོལ་བར་བྱས་ཏེ།
གནོད་སྦྱིན་ཅི་འཇིགས་ཀྱི་བུ་རི་བོས་ལམ་དུ་བཀོད་པ་ཇི་ལྟར་མངོན་པར་བྱས་པ་བཞིན་དུ་ཤིང་རྟའི་འཕང་ལོ་ཙམ་གྱི་པད་མ་ལ་ཞབས་བཞག་སྟེ།
རིའི་རྒྱལ་པོ་བྱ་རྒོད་ཀྱི་ཕུང་པོ་ག་ལ་བ་དེར་གཤེགས་ཏེ་བྱོན་ནས།
ཚེ་དང་ལྡན་པ་ཀུན་དགའ་བོ་ལ་ཀུན་དགའ་བོ་ཁྱོད་ཀྱིས་དེ་བཞིན་གཤེགས་པའི་གདན་མཆོག་ཆོས་ཀྱི་གདན།
གདན་དམ་པ།
གདན་བཟང་པོ།
འཇིག་རྟེན་གསུམ་པོ་ཀུན་ལས་ཁྱད་པར་དུ་འཕགས་པའི་གདན།
སངས་རྒྱས་ཀྱི་གདན་ཤོམས་ཤིག།
དེ་བཞིན་གཤེགས་པ་གདན་དེ་ལ་བཞུགས་ཏེ།
སྐྱེ་བོ་མང་པོ་ལ་ཕན་པ་དང་།
སྐྱེ་བོ་མང་པོ་ལ་བདེ་བ་དང་།
འཇིག་རྟེན་རྣམས་ལ་སྙིང་བརྩེ་བ་དང་།
ལྷ་དང་མི་རྣམས་ཀྱི་དོན་དང་།
ཕན་པའི་ཕྱིར་བྱང་ཆུབ་སེམས་དཔའི་སྡེ་སྣོད་ཅེས་བྱ་བའི་མདོ་སྡེ་སེམས་ཅན་ཐམས་ཅད་ལ་ཕན་པར་རབ་ཏུ་བསྔགས་པ།
བྱང་ཆུབ་སེམས་དཔའི་སྤྱོད་པའི་རྒྱུ་འཐུན་པ་འཆད་པར་འགྱུར་ཏེ།
དེ་ཡང་སེམས་ཅན་ཐམས་ཅད་ཐེ་ཚོམ་དུ་གྱུར་པ་ལ་རབ་ཏུ་སྟོན་པ།
སེམས་ཅན་ཐམས་ཅད་ཀྱི་ཐེ་ཚོམ་གཅོད་པ།
སེམས་ཅན་ཐམས་ཅད་ཀྱི་ཐེ་ཚོམ་སྐྱེ་བ་གཅོད་པ།
དེ་བཞིན་གཤེགས་པའི་མདོ་སྡེ་འདི་འཆད་པར་འགྱུར་རོ།། 
ཞེས་བཀའ་སྩལ་པ་དང་།
ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་གདན་བཤམས་ཏེ།
དེ་ན་ལྷ་བྱེ་བ་དྲུག་ཅུ་རྩ་བརྒྱད་ཀྱིས་རས་བཅོས་མ་རེ་རེ་དེ་བཞིན་གཤེགས་པ་ལ་ཕུལ་ཏེ།
དེ་དག་ཀྱང་དེར་གདན་དུ་བཏིང་བར་གྱུར་ནས་བཅོམ་ལྡན་འདས་གདན་བཤམས་པ་དེ་ལ་བཞུགས་སོ།། 
བཞུགས་ནས་བཅོམ་ལྡན་འདས་ཀྱིས་ལྷའི་བུ་དེ་རྣམས་ལ་ཚིགས་སུ་བཅད་པ་དག་གིས་གསུངས་པ།། 
འཇིག་རྟེན་མགོན་གྱི་གདན་དུ་ནི།། 
ལྷ་ཡི་གོས་རབ་དམ་པ་མཆོག།
ལྷ་ཡིས་རབ་ཏུ་བཏིང་བ་ལ།། 
དེ་ལ་རྣམ་པར་འདྲེན་པ་བཞུགས།། 
ཐམས་ཅད་ཆོས་ཀྱི་ཕ་རོལ་ཕྱིན།། 
སངས་རྒྱས་བཞུགས་པར་གྱུར་མ་ཐག།
འཇིག་རྟེན་རྣམ་པ་དྲུག་གཡོས་ཤིང་།། 
སྐྱེ་བོ་རབ་ཏུ་དགའ་བར་གྱུར།། 
སངས་རྒྱས་ཞིང་ནི་རི་དང་བཅས།། 
དེ་ན་རབ་ཏུ་སྣང་བར་གྱུར།། 
དེ་ན་ཆོས་འདོད་རྣམས་ལ་ནི།། 
སྐྱོབ་པ་སངས་རྒྱས་རྫུ་འཕྲུལ་སྟོན།། 
ལྷ་དང་ཀླུ་དང་མི་རྣམས་དང་།། 
གྲུལ་བུམ་ཡི་དགས་སྲུལ་པོ་རྣམས།། 
དེ་དག་གཅིག་གིས་གཅིག་མཐོང་སྟེ།། 
སྒྲིབ་པ་དག་ནི་མེད་པར་གྱུར།། 
ལྷ་རྣམས་བྱེ་བ་ཕྲག་སྟོང་དང་།། 
ཁྲག་ཁྲིག་ཕྲག་ནི་བརྒྱ་རྣམས་དག།
རྙེད་དགའ་ཡི་ནི་ཚིག་གསུང་བ།། 
སངས་རྒྱས་ལ་ནི་དགའ་བས་ལྟ།། 
རྒྱལ་པོ་གཟུགས་ཅན་སྙིང་པོ་ཡང་།། 
དེ་ཚེ་བློན་པོས་ཡོངས་བསྐོར་ཅིང་།། 
འཇིག་རྟེན་གྱི་ནི་མགོན་པོ་མཆོག།
སངས་རྒྱས་དྲུང་དུ་འོངས་པར་གྱུར།། 
སྟོན་པས་ལྷ་དང་ཀླུ་རྣམས་དང་།། 
མི་རྣམས་འདུས་པར་མཁྱེན་པ་དང་།། 
སྲོག་ཆགས་ཀུན་ལ་ཕན་པའི་ཕྱིར།། 
ཕྱོགས་བཞི་དག་ཏུ་རབ་གཟིགས་ནས།། 
འཇིག་རྟེན་ཐེ་ཚོམ་གང་ཡོད་པ།། 
རྐང་གཉིས་མཆོག་ལ་དྲིས་ཤིག་དང་།། 
ཐེ་ཚོམ་དག་ནི་དྲིས་པ་རྣམས།། 
རྣམ་པར་འདྲེན་པ་ངས་བཤད་དོ།། 
དེ་ལྟར་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་འདུས་ནས།
ཆོས་ཉན་པ་དེ་དག་ཐམས་ཅད་ཀྱིས་དལ་བར་ཤེས་ནས།
སེམས་ཅན་ཐམས་ཅད་ཀྱིས་བསམས་ཏེ།
ཕྱག་འཚལ་ནས་ཆོས་མཉན་པའི་ཕྱིར་རྣ་བ་བླགས་ཏེ་འདུག་པར་གྱུར་ཏོ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ།
མཽད་གལ་གྱི་བུ་ཆེན་པོ་དགེ་སློང་མ་འདུས་པ་རྣམས་ལ་སོམས་ལ།
མ་ལྷགས་པ་རྣམས་ཀྱང་ཚོལ་ཏེ།
རྒྱང་རིང་པོ་ན་གནས་པ་རྣམས་ཀྱང་སྡུས་ཤིག།
དེའི་ཚེ་ཚེ་དང་ལྡན་པ་འོད་སྲུང་ཆེན་པོ་རིའི་རྒྱལ་པོ་ཁ་བ་ཅན་གྱི་ལྷོ་ཕྱོགས་ཀྱི་ངོས་ལ་གནས་སོ།། 
དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་ཏེ།
བསམས་ནས་རྫུ་འཕྲུལ་གྱི་སྟོབས་ཀྱིས་ཚེ་དང་ལྡན་པ་འོད་སྲུང་ཆེན་པོ་ག་ལ་བ་དེར་སོང་སྟེ་ཕྱིན་ནས།
ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ།། 
བཙུན་པ་འོད་སྲུང་ཆེན་པོ་ལོངས་ཤིག།
བཅོམ་ལྡན་འདས་འདི་ལྟར་ལྷར་བཅས་པའི་འཇིག་རྟེན་དང་།
བདུད་དུ་བཅས་པ་དང་།
ཚངས་པར་བཅས་པ་དང་།
དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་རྣམས་དང་།
ལྷ་དང་མི་དང་ལྷ་མ་ཡིན་དུ་བཅས་པའི་འཁོར་གྱི་མདུན་དུ་ཆོས་སྟོན་ཏེ།
སྟོན་པས་བཀའ་སྩལ་གྱིས།
བཙུན་པ་འོད་སྲུང་བདག་ཅག་གཉིས་ཀྱི་ཆོས་ཀྱི་བར་ཆད་དུ་འགྱུར་དུ་འོང་གིས་འདོང་ངོ།། 
དེ་སྐད་ཅེས་སྨྲས་པ་དང་།
ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ།། 
ཚེ་དང་ལྡན་པ་མཽད་གལ་གྱི་བུ་ཆེན་པོ་ཁྱོད་སོང་ཤིག་དང་།
ཁོ་བོ་ཡང་ཁྱོད་སོང་བའི་རྗེས་བཞིན་དུ་འོང་ངོ།། 
དེ་ནས་ཚེ་དང་ལྡན་པ་འོད་སྲུང་ཆེན་པོས་སྟན་དེ་ལ་འཕྲུལ་བ་སྤྲུལ་ཏེ།
རྫུ་འཕྲུལ་གྱི་སྟོབས་ཀྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་ཞུགས་སོ།། 
དེ་ནས་ཚེ་དང་ལྡན་པ་འོད་སྲུང་ཆེན་པོ་འཁོར་བཞིས་བསྐོར་ཅིང་མདུན་དུ་བདར་ནས་རིའི་རྒྱལ་པོ་བྱ་རྒོད་ཀྱི་ཕུང་པོ་ག་ལ་བ་དེར་སོང་སྟེ་ཕྱིན་ནས།
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ།
བཅོམ་ལྡན་འདས་ཀྱི་སྤྱན་སྔར་འཁོར་གྱི་ནང་དུ་ཧ་ཅང་ཡང་མི་རིང་བ་ཞིག་ཏུ་ཕྱོགས་གཅིག་ཏུ་འདུག་གོ།
དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་སྤྲུལ་པ་དེ་མཐོང་ནས།
རྫུ་འཕྲུལ་གྱི་སྟོབས་ཀྱིས་བཅོམ་ལྡན་འདས་ག་ལ་བ་དེར་སོང་ངོ།། 
ཚེ་དང་ལྡན་པ་མཽད་གལ་གྱི་བུ་ཆེན་པོས་ཚེ་དང་ལྡན་པ་འོད་སྲུང་ཆེན་པོ་བཅོམ་ལྡན་འདས་ཀྱི་སྤྱན་སྔར་ཧ་ཅང་ཡང་མི་རིང་བ་ཞིག་ཏུ་འཁོར་གྱི་ནང་ན་ཕྱོགས་གཅིག་ཏུ་འདུག་པར་མཐོང་སྟེ།
མཐོང་ནས་འདི་སྐད་ཅེས་སྨྲས་སོ།། 
བཙུན་པ་འོད་སྲུང་ཁྱོད་སྟན་ག་ལ་བ་དེ་ནས་སྤྲུལ་ཏེ།
སྤྲུལ་ནས་མགྱོགས་པར་བཅོམ་ལྡན་འདས་ཀྱི་དྲུང་དུ་ཕྱིན་ཏེ།
སྤྱན་སྔར་ཧ་ཅང་ཡང་མི་རིང་བ་ཞིག་ཏུ་འཁོར་གྱི་ནང་ན་ཕྱོགས་གཅིག་ཏུ་འདུག་པ་ནི་མྱུར་བ་ལ་སྟེན་པའི་རྫུ་འཕྲུལ་དང་ལྡན་ནོ།། 
དེ་སྐད་ཅེས་སྨྲས་པ་དང་།
ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ།། 
ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་བཅོམ་ལྡན་འདས་ཀྱིས་རྫུ་འཕྲུལ་དང་ལྡན་པའི་མཆོག་ཏུ་གསུངས་ན་འདི་ལ་ཁོ་བོའི་རྫུ་འཕྲུལ་རྣམ་པར་སྤྲུལ་པ་ལྟ་ཅི་ཞིག་ཏུ་འགྱུར།
གནོད་སྦྱིན་ཅི་འཇིགས་ཀྱི་ལེའུ་སྟེ་གཉིས་པའོ།།།། 
བམ་པོ་གསུམ་པ།
དེ་ནས་ཚེ་དང་ལྡན་པ་ཤཱ་རིའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས།
པུས་མོ་གཡས་པའི་ལྷ་ང་ས་ལ་བཙུགས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་ཕྱོགས་འགའ་ཞིག་ཞུའོ།། 
དེ་སྐད་ཅེས་གསོལ་བ་དང་།
བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།། 
ཤཱ་རིའི་བུ་ཁྱོད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཅི་དང་ཅི་འདོད་པ་དྲིས་ཤིག་དང་།
དྲིས་པ་དེ་དང་དེའི་ལུང་བསྟན་པས་ངས་ཁྱོད་ཀྱི་སེམས་རངས་པར་བྱའོ།། 
དེ་སྐད་ཅེས་བཀའ་སྩལ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཆོས་དུ་དང་ལྡན་ན་བྱང་ཆུབ་སེམས་དཔའ་རྣམས་ལུས་ཀྱི་ལས་ཁ་ན་མ་ཐོ་བ་མ་མཆིས་པ་དག་ལགས།
ངག་གི་ལས་ཁོ་ན་མ་ཐོ་བ་མ་མཆིས་པ་དང་།
ཡིད་ཀྱི་ལས་ཁ་ན་མ་ཐོ་བ་མ་མཆིས་པ་དང་།
ལུས་ཀྱི་ལས་ཡོངས་སུ་དག་པ་དང་།
ངག་གི་ལས་ཡོངས་སུ་དག་པ་དང་།
ཡིད་ཀྱི་ལས་ཡོངས་སུ་དག་པ་དང་།
ལུས་ཀྱི་ལས་མ་གཡོས་པ་དང་།
ངག་གི་ལས་མ་གཡོས་པ་དང་།
ཡིད་ཀྱི་ལས་མ་གཡོས་པ་རྣམས་ལགས།
ཐམས་ཅད་མཁྱེན་པའི་སེམས་བསྐྱེད་པ་དེ་ལས་བདུད་དང་།
བདུད་ཀྱི་རིས་ཀྱི་ལྷ་རྣམས་ཀྱིས་བསྐྱོད་མི་ནུས་པ་རྣམས་ལགས།
ས་ནས་སར་འཕར་བ་ལ་མཁས་པ་རྣམས་ལགས།
སེམས་ཅན་ཐམས་ཅད་ཀྱི་འདྲེན་པར་གྱུར་པ་དང་།
རྣམ་པར་འདྲེན་པར་གྱུར་པ་དང་།
ཡོངས་སུ་འདྲེན་པར་གྱུར་པ་དང་།
སྒྲོན་མར་གྱུར་པ་དང་།
སྟེགས་སུ་གྱུར་པ་དང་།
ཟམ་པར་གྱུར་པ་དང་།
གྲུར་གྱུར་པ་དང་།
སྒྲོལ་བ་པོ་དང་།
ཕ་རོལ་དུ་འགྲོ་བར་གྱུར་པ་དང་།
གནས་དང་མགོན་དང་སྐྱབས་དང་།
དཔུང་གཉེན་དུ་གྱུར་པ་དང་།
ཐམས་ཅད་མཁྱེན་པའི་སེམས་བསྐྱེད་པ་དེ་ལས་བཟློག་པར་མི་ནུས་པ་རྣམས་ལགས།
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་ཚིགས་སུ་བཅད་པའི་དབྱངས་ཀྱིས་དོན་དེ་ཉིད་ཀུན་ཞུས་པ།། 
གང་གིས་བྱང་ཆུབ་རབ་ཞུགས་པ།། 
དཔའ་བོ་དེ་ཡི་དོན་ཅི་ལགས།། 
གང་གིས་དམ་པ་འཚང་རྒྱ་བ།། 
ཡོན་ཏན་ཆོས་རྣམས་བརྗོད་དུ་གསོལ།། 
སྲོག་ཆགས་ཀུན་ལ་སྨན་སླད་དུ།། 
དཔའ་བོ་དེ་དག་ཇི་ལྟར་སྤྱོད།། 
ཇི་ལྟ་བུ་ཡི་ཆོས་བསྒོམས་པས།། 
མི་ཡི་དམ་པ་སངས་རྒྱས་འགྱུར།། 
བྱང་ཆུབ་སྙིང་པོར་རབ་གནས་ནས།། 
སྡིག་ཅན་དག་ནི་ཇི་ལྟར་འདུལ།། 
བྱེ་བ་དག་གི་ཞིང་བསྐྱོད་ནས།། 
ཇི་ལྟར་བྱང་ཆུབ་མཆོག་འཚང་རྒྱ།། 
བྱང་ཆུབ་སེམས་དཔའ་གང་གི་དོན།། 
འདི་འདྲའི་ཚིག་ནི་ཅི་ཞིག་ལགས།། 
སངས་རྒྱས་ཆོས་ཀྱི་མཆོག་རྣམས་དང་།། 
བྱང་ཆུབ་དག་ནི་འདིར་བརྗོད་གསོལ།། 
སྲོག་ཆགས་ཀུན་ལས་སྨན་སླད་དུ།། 
པད་མ་བཞིན་དུ་མ་ཆགས་ཤིང་།། 
སེམས་ཅན་བྱེ་བ་གྲོལ་མཛད་པར།། 
འཇིག་རྟེན་འདི་ནི་ཇི་ལྟར་སྤྱོད།། 
མཁས་པ་ལྷ་དང་ཀླུ་དག་དང་།། 
མི་དང་མི་མ་ལགས་རྣམས་ཀྱིས།། 
ཇི་ལྟ་བུར་ནི་མཆོད་འགྱུར་བ།། 
ཞུས་པ་དེ་དག་བཤད་དུ་གསོལ།། 
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།། 
ཤཱ་རིའི་བུ་བྱང་ཆུབ་སེམས་དཔའ་ཆོས་གཅིག་དང་ལྡན་ན་སངས་རྒྱས་ཀྱི་ཆོས་འདི་དག་དང་གཞན་ཡང་དཔག་ཏུ་མེད་པ་དག་ཡོངས་སུ་འཛིན་ཏོ།། 
ཆོས་གཅིག་པོ་གང་ཞེ་ན།
འདི་ལྟ་སྟེ།
བསམ་པ་ཕུན་སུམ་ཚོགས་པའི་བྱང་ཆུབ་ཀྱི་སེམས་ཏེ།
ཤཱ་རིའི་བུ་བྱང་ཆུབ་སེམས་དཔའ་ཆོས་གཅིག་པོ་དེ་དང་ལྡན་ན་སངས་རྒྱས་ཀྱི་ཆོས་འདི་དག་དང་།
གཞན་ཡང་དཔག་ཏུ་མེད་པ་དག་ཡོངས་སུ་འཛིན་ཏོ།། 
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བསམ་པ་ཇི་ལྟ་བུ།
བྱང་ཆུབ་ཀྱི་སེམས་ཇི་ལྟ་བུ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།། 
ཤཱ་རིའི་བུ་བསམ་པ་ཞེས་བྱ་བ་ནི་མི་ཕྱེད་པའི་ཕྱིར་སྙིང་པོའོ།། 
བརྟེན་པའི་ཕྱིར་མི་ཕྱེད་པའོ།། 
མི་གཡོ་བའི་ཕྱིར་བརྟན་པའོ།། 
མ་འཁྲུལ་བའི་ཕྱིར་མི་གཡོ་བའོ།། 
ཤིན་ཏུ་གནས་པའི་ཕྱིར་མ་འཁྲུལ་པའོ།། 
མི་ཟློགས་པའི་ཕྱིར་ཤིན་ཏུ་གནས་པའོ།། 
སེམས་ཅན་ལ་ལྟ་བའི་ཕྱིར་མི་ཟློགས་པའོ།། 
སྙིང་རྗེ་ཆེན་པོའི་རྩ་བ་ལས་བྱུང་བའི་ཕྱིར་སེམས་ཅན་ལ་ལྟ་བའོ།། 
ཡོངས་སུ་མི་སྐྱོ་བའི་ཕྱིར་སྙིང་རྗེ་ཆེན་པོའི་རྩ་བའོ།། 
སེམས་ཅན་ཡོངས་སུ་སྨིན་པར་བྱ་བའི་ཆོ་ག་ཤེས་པའི་ཕྱིར་ཡོངས་སུ་མི་སྐྱོ་བའོ།། 
བདག་ལ་བདེ་བ་མ་ཡིན་པའི་ཕྱིར་སེམས་ཅན་ཡོངས་སུ་སྨིན་པར་བྱ་བའི་ཆོ་ག་ཤེས་པའོ།། 
ལན་དུ་ཕན་འདོགས་པར་རེ་བ་མེད་པའི་ཕྱིར་བདག་བདེ་བ་མ་ཡིན་པའོ།། 
ཟང་ཟིང་མེད་པའི་ཕྱིར་ལན་དུ་ཕན་འདོགས་པར་རེ་བ་མེད་པའོ།། 
སེམས་ཅན་གྱི་ཕྱིར་འབྲང་བས་ཟང་ཟིང་མེད་པའོ།། 
མཐུ་ཆུང་བའི་སེམས་ཅན་ལ་ལྟ་བའི་ཕྱིར་སེམས་ཅན་གྱི་ཕྱིར་འབྲང་བའོ།། 
མགོན་དུ་གྱུར་པའི་ཕྱིར་མཐུ་ཆུང་བའི་སེམས་ཅན་ལ་ལྟ་བའོ།། 
སྐྱབས་དང་དཔུང་གཉེན་གྱི་ཕྱིར་མགོན་དུ་གྱུར་པའོ།། 
མ་འཁྲུགས་པའི་ཕྱིར་སྐྱབས་དང་དཔུང་གཉེན་ནོ།། 
ཤིན་ཏུ་ཡང་དག་པར་བརྟགས་པའི་ཕྱིར་མ་འཁྲུགས་པའོ།། 
རྩོད་པ་མེད་པའི་ཕྱིར་ཤིན་ཏུ་ཡང་དག་པར་བརྟག་པའོ།། 
བསམ་པ་དགེ་བའི་ཕྱིར་རྩོད་པ་མེད་པའོ།། 
ཅི་ཡང་མེད་པའི་ཕྱིར་བསམ་པ་དགེ་བའོ།། 
ཤིན་ཏུ་ཡོངས་སུ་དག་པའི་ཕྱིར་ཅི་ཡང་མེད་པའོ།། 
རབ་ཏུ་བྱུང་བར་བྱས་པའི་ཕྱིར་ཤིན་ཏུ་ཡོངས་སུ་དག་པའོ།། 
ནང་དྲི་མ་མེད་པའི་ཕྱིར་རབ་ཏུ་བྱང་བར་བྱས་པའོ།། 
ཕྱི་ཤིན་ཏུ་ཡོངས་སུ་དག་པའི་ཕྱིར་ནང་དྲི་མ་མེད་པའོ།། 
དེ་ལྟར་ཤཱ་རིའི་བུ་མི་ཕྱེད་པས་སྙིང་པོ་ཞེས་བྱ་བ་ནས་ཕྱི་ཤིན་ཏུ་ཡོངས་སུ་དག་པའི་ཕྱིར་ནང་དྲི་མ་མེད་པའི་བར་དུ་སྟེ།
བསམ་པ་ནི་དེ་ལྟ་བུའོ།། 
བྱང་ཆུབ་ཀྱི་སེམས་ཇི་ལྟ་བུ་ཞེ་ན།
སེམས་དེ་ནི་ཉོན་མོངས་པ་ཐམས་ཅད་ཀྱིས་མི་རྫི་བའོ།། 
སེམས་དེ་ནི་ཐེག་པ་གཞན་མི་འདོད་པའི་ཕྱིར་འབྲེལ་བ་མེད་པའོ།། 
སེམས་དེ་ནི་ཕ་རོལ་རྒོལ་བ་ཐམས་ཅད་ཀྱིས་མི་འཕྲོགས་པའི་ཕྱིར་བརྟན་པའོ།། 
སེམས་དེ་ནི་བདུད་ཐམས་ཅད་ཀྱིས་མི་ཕྱེད་པའོ།། 
སེམས་དེ་ནི་དགེ་བའི་རྩ་བའི་ཚོགས་བསགས་པའི་ཕྱིར་རྟག་པའོ།། 
སེམས་དེ་ནི་སངས་རྒྱས་ཀྱི་ཆོས་ལ་མོས་པའི་ཕྱིར་མི་གཡོ་བའོ།། 
སེམས་དེ་ནི་བྱང་ཆུབ་སེམས་དཔའི་ས་ལ་རབ་ཏུ་གནས་པའོ།། 
སེམས་དེ་ནི་གཉེན་པོ་མེད་པའི་ཕྱིར་བླ་ན་མེད་པའོ།། 
སེམས་དེ་ནི་སངས་རྒྱས་ཀྱི་ཆོས་ཐམས་ཅད་ངེས་པར་ཕིགས་པའི་ཕྱིར་རྡོ་རྗེ་ལྟ་བུའོ།། 
སེམས་དེ་ནི་སེམས་ཅན་ཐམས་ཅད་ཀྱི་བསམ་པ་ལ་མི་མཉམ་པ་མེད་པའི་ཕྱིར་མཉམ་པའོ།། 
སེམས་དེ་ནི་རང་བཞིན་གྱིས་ཀུན་ནས་ཉོན་མོངས་པ་མེད་པའི་ཕྱིར་རྣམ་པར་དག་པའོ།། 
སེམས་དེ་ནི་ཤེས་རབ་ཀྱིས་སྣང་བར་བྱེད་པའི་ཕྱིར་དྲི་མ་མེད་པའོ།། 
སེམས་དེ་ནི་སེམས་ཅན་ཐམས་ཅད་ལ་སྐབས་འབྱེད་པའི་ཕྱིར་རྒྱ་ཆེ་བའོ།། 
སེམས་དེ་ནི་ནམ་མཁའ་དང་མཚུངས་པའི་ཕྱིར་ཡངས་པའོ།། 
སེམས་དེ་ནི་ཐམས་ཅད་མཁྱེན་པའི་ཡེ་ཤེས་ལ་བཏང་བའི་ཕྱིར་སྒྲིབ་པ་མེད་པའོ།། 
སེམས་དེ་ནི་སྙིང་རྗེ་ཆེན་པོ་མ་བཅད་པའི་ཕྱིར་ཐམས་ཅད་ཀྱི་རྗེས་སུ་སོང་བའོ།། 
སེམས་དེ་ནི་མཁས་པས་བསྔགས་པའི་ཕྱིར་མངོན་དུ་འགྲོ་བར་བྱ་བའོ།། 
སེམས་དེ་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་དུ་གྱུར་པའོ།། 
སེམས་དེ་ནི་བདེ་བའི་དངོས་པོ་ཐམས་ཅད་ཀྱི་གནས་སོ།། 
སེམས་དེ་ནི་ཚུལ་ཁྲིམས་ཀྱིས་སྨོན་ལམ་ལས་བྱུང་བའོ།། 
སེམས་དེ་ནི་བཟོད་པས་བསྙེན་པར་དགའ་བའོ།། 
སེམས་དེ་ནི་བརྩོན་འགྲུས་ཀྱིས་ཐུལ་བར་དཀའ་བའོ།། 
སེམས་དེ་ནི་བསམ་གཏན་དག་གིས་ཉེ་བར་ཞི་བའོ།། 
སེམས་དེ་ནི་ཤེས་རབ་ཀྱི་ཚོགས་ཀྱིས་གནོད་པ་མེད་པའོ།། 
ཡང་སེམས་དེ་ནི་དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་དང་།
ཏིང་ངེ་འཛིན་གྱི་ཕུང་པོ་དང་།
ཤེས་རབ་ཀྱི་ཕུང་པོ་དང་།
རྣམ་པར་གྲོལ་བའི་ཕུང་པོའི་རྩ་བའོ།། 
སེམས་དེ་ནི་དེ་བཞིན་གཤེགས་པའི་རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོའི་རྩ་བའོ།། 
སེམས་དེ་ནི་དེ་བཞིན་གཤེགས་པའི་སྟོབས་བཅུ་དང་།
མི་འཇིགས་པ་བཞི་དང་།
སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་རྣམས་ཀྱི་རྩ་བའོ།། 
ཡང་ཤཱ་རིའི་བུ་སེམས་དེ་ནི་བྱང་ཆུབ་ཀྱི་རང་བཞིན་ཏེ།
དེའི་ཕྱིར་བྱང་ཆུབ་ཀྱི་སེམས་ཞེས་བྱའོ།། 
ཤཱ་རིའི་བུ་བྱང་ཆུབ་སེམས་དཔའ་བསམ་པ་དང་།
བྱང་ཆུབ་ཀྱི་སེམས་དེ་ལྟ་བུ་དང་ལྡན་པ་ནི་བྱང་ཆུབ་སེམས་དཔའ་ཞེས་བྱའོ།། 
སེམས་རྒྱ་ཆེན་པོ་སེམས་ཅན་མཆོག་རབ་ཅེས་བྱའོ།། 
འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་གྱུར་པའི་སེམས་ཅན་ཞེས་བྱའོ།། 
ལུས་ཀྱི་ལས་ཁ་ན་མ་ཐོ་བ་མེད་པ་ཡིན།
ངག་གི་ལས་ཁ་ན་མ་ཐོ་བ་མེད་པ་ཡིན།
ཡིད་ཀྱི་ལས་ཁ་ན་མ་ཐོ་བ་མེད་པ་ཡིན།
ལུས་ཀྱི་ལས་ཡོངས་སུ་དག་པ་ཡིན།
ངག་གི་ལས་ཡོངས་སུ་དག་པ་ཡིན།
ཡིད་ཀྱི་ལས་ཡོངས་སུ་དག་པ་ཡིན།
ལུས་ཀྱི་ལས་མ་གཡོས་པ་ཡིན།
ངག་གི་ལས་མ་གཡོས་པ་ཡིན།
ཡིད་ཀྱི་ལས་མ་གཡོས་པ་ཡིན་ཏེ།
ཐམས་ཅད་མཁྱེན་པའི་སེམས་བསྐྱེད་པ་དེ་ལས་བདུད་དང་བདུད་ཀྱི་རིས་ཀྱི་ལྷ་རྣམས་ཀྱིས་བསྐྱོད་མི་ནུས་པ་ཡིན།
ས་ནས་སར་འཕར་བ་ལ་མཁས་པ་ཡིན།
འཇིག་རྟེན་གྱི་ཆོས་ཐམས་ཅད་ཀྱིས་མ་གོས་པ་ཡིན།
སེམས་ཅན་ཐམས་ཅད་ཀྱི་འདྲེན་པར་གྱུར་པ་ཡིན།
རྣམ་པར་འདྲེན་པར་གྱུར་པ་དང་།
ཡོངས་སུ་འདྲེན་པར་གྱུར་པ་དང་།
སྒྲོན་མར་གྱུར་པ་དང་།
སྟེགས་སུ་གྱུར་པ་དང་།
ཟམ་པར་གྱུར་པ་དང་།
གྲུར་གྱུར་པ་དང་།
སྒྲོལ་བར་གྱུར་པ་དང་།
ཕ་རོལ་ཏུ་འགྲོ་བ་དང་།
གནས་དང་།
མགོན་དང་།
སྐྱབས་དང་།
དཔུང་གཉེན་ཡིན་ནོ།། 
ཐམས་ཅད་མཁྱེན་པའི་སེམས་བསྐྱེད་པ་དེ་ལས་བདུད་དང་བདུད་ཀྱི་རིས་ཀྱི་ལྷ་རྣམས་ཀྱིས་བསྐྱོད་པར་མི་ནུས་པ་ཡིན་ནོ།། 
དེ་ལྟར་ན་ཤཱ་རིའི་བུ་བྱང་ཆུབ་སེམས་དཔའ་བསམ་པ་ཐག་པ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་དད་པ་ཡིན་ནོ།། 
དད་པ་མང་བ་དང་།
འཕགས་པ་རྣམས་མཐོང་བར་འདོད་པ་དང་།
ཆོས་ཉན་པར་འདོད་པ་ཡིན།
སེར་སྣ་མེད་ཅིང་ལྷུག་པར་གཏོང་བ་དང་།
ལག་བརྐྱང་ཞིང་རྣམ་པར་གཏོང་བ་ལ་དགའ་བ་དང་།
སྦྱིན་པ་བགེད་པ་ལ་དགའ་བ་ཡིན།
སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་སེམས་ཡིན།
རྙོག་པ་མེད་པའི་སེམས་དང་།
འཁྲུགས་པ་མེད་པའི་སེམས་དང་།
མ་འདྲེས་པའི་སེམས་དང་།
དེ་ལས་དང་ལས་ཀྱི་རྣམ་པར་སྨིན་པ་ལ་མངོན་པར་དད་པ་དང་།
རབ་ཏུ་རྟོག་ཅིང་ཡིད་ཆེས་པ་དང་།
ཐེ་ཚོམ་མེད་ཅིང་སོམ་ཉི་མེད་པ་ཡིན་ནོ།། 
དེ་ནག་པོ་དང་།
དཀར་པོའི་ཆོས་རྣམས་ཀྱི་འབྲས་བུ་མི་སྟོར་བར་ཤེས་པས་སྲོག་གི་ཕྱིར་ཡང་སྡིག་པའི་ལས་མི་བྱེད་པ་ཡིན་ཏེ།
དེ་སྲོག་གཅོད་པ་སྤོང་བ་ཡིན།
མ་བྱིན་པར་ལེན་པ་དང་།
འདོད་པ་ལ་ལོག་པར་གཡེམ་པ་དང་།
བརྫུན་དུ་སྨྲ་བ་དང་།
ཕྲ་མ་དང་།
ངག་རྩུབ་པོ་དང་།
ཚིག་ཀྱལ་བ་དང་།
བརྣབ་སེམས་དང་།
གནོད་སེམས་དང་།
ལོག་པར་ལྟ་བ་སྤོང་བ་ཡིན་ཏེ།
མི་དགེ་བ་བཅུའི་ལས་ཀྱི་ལམ་འདི་དག་སྤངས་ནས།
དགེ་བ་བཅུའི་ལས་ཀྱི་ལམ་རྣམས་ཡང་དག་པར་ལེན་ཅིང་སྤྱོད་དོ།། 
དེ་དད་པ་དང་ལྡན་པས་གང་དགེ་སྦྱོང་དང་།
བྲམ་ཟེ་དག་ཡང་དག་པར་སོང་བ་དང་།
ཡང་དག་པར་ཞུགས་པ་དང་།
ཚུལ་ཁྲིམས་དང་ལྡན་པ་དང་།
དགེ་བའི་ཆོས་ཅན་དང་།
མང་དུ་ཐོས་པ་དང་།
ཐོས་པ་ལ་བརྩོན་པ་དང་།
ཚུལ་བཞིན་ཡིད་ལ་བྱེད་པ་དང་ལྡན་པ་དང་།
དུལ་བ་དང་།
ཞི་བ་དང་།
ཉེ་བར་ཞི་བ་དང་།
རྩོད་པའི་སྨྲ་བ་མེད་པ་དང་།
མི་སྙན་པར་སྨྲ་བ་མེད་པ་དང་།
བསམ་པ་དགེ་ཞིང་མི་དགེ་བའི་བསམ་པ་མེད་པ་དང་།
དགེ་བ་ལ་ཡང་དག་པར་སྦྱོར་བ་དང་།
མི་དགེ་བའི་ཆོས་ཐམས་ཅད་ཡོངས་སུ་སྤངས་པ་དང་།
རྒོད་པ་མེད་པ་དང་།
ཁེངས་པ་མ་ཡིན་པ་དང་།
ཡབ་ཡབ་པོ་མེད་པ་དང་།
མུ་ཅོར་མི་སྨྲ་བ་དང་།
ཚིག་མ་འདྲེས་པ་དང་།
དྲན་པ་ཉེ་བར་གནས་པ་དང་།
སེམས་ཤིན་ཏུ་མཉམ་པར་གཞག་པ་དེ་དག་དང་།
ཇི་ལྟར་སྲིད་པར་འདྲེན་པ་བཅད་པ་དང་།
ཟུག་རྔུ་ཕྱུང་བ་དང་།
ཁུར་བོར་བ་དང་།
ཐེ་ཚོམ་ལས་རྒལ་བ་དང་།
སོམ་ཉི་ལས་རྒལ་བ་དང་།
ཡང་སྲིད་པ་ཟད་པའི་སངས་རྒྱས་བཅོམ་ལྡན་འདས་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་དག་དང་།
དེ་ལྟ་བུའི་དགེ་སྦྱོང་དང་།
བྲམ་ཟེ་དགེ་བའི་བཤེས་གཉེན་དུ་རིག་ནས་དེ་དག་ལ་བསྙེན་ཅིང་བསྟེན་ཏེ།
བསྙེན་བཀུར་བྱེད་ཅིང་མགུ་བར་བྱེད་ཀྱི།
ཡིད་བྱུང་བར་མི་བྱེད་དོ།། 
དགའ་བར་བྱེད་ཀྱི།
མི་དགའ་བར་མི་བྱེད་དོ།། 
དེས་དགེ་བའི་བཤེས་གཉེན་མགུ་བར་བྱས་པས་དེ་དག་དེ་ལ་ཆོས་ཀྱིས་ཕན་འདོགས་པར་བྱེད་དེ།
ཆོས་ཀྱི་གཏམ་གྱིས་ཡང་དག་པར་སྟོན་པར་བྱེད།། 
ཡང་དག་པར་འཛིན་དུ་འཇུག།
ཡང་དག་པར་གཟེངས་སྟོད།
ཡང་དག་པར་རབ་ཏུ་དགའ་བར་བྱེད་དེ།
སྦྱིན་པས་ལོངས་སྤྱོད་ཆེན་པོ་འགྱུར་བ་དང་།
ཚུལ་ཁྲིམས་ཀྱིས་མཐོ་རིས་སུ་སྐྱེ་བ་དང་།
ཐོས་པས་ཤེས་རབ་ཆེན་པོར་འགྱུར་བ་དང་།
སྒོམ་པས་འབྲལ་བར་འགྱུར་རོ་ཞེས་ཡང་དག་པར་རབ་ཏུ་སྟོན་ཏོ།། 
འདི་ནི་སྦྱིན་པ།
འདི་ནི་སྦྱིན་པའི་འབྲས་བུ་དང་།
འདི་ནི་སེར་སྣ།
འདི་ནི་སེར་སྣའི་འབྲས་བུ།
འདི་ནི་ཚུལ་ཁྲིམས།
འདི་ནི་ཚུལ་ཁྲིམས་ཀྱི་རྣམ་པར་སྨིན་པ།
འདི་ནི་འཆལ་བའི་ཚུལ་ཁྲིམས།
འདི་ནི་འཆལ་བའི་ཚུལ་ཁྲིམས་ཀྱི་རྣམ་པར་སྨིན་པ།
འདི་ནི་བཟོད་པ།
འདི་ནི་བཟོད་པའི་རྣམ་པར་སྨིན་པ།
འདི་ནི་གནོད་སེམས།
འདི་ནི་གནོད་སེམས་ཀྱི་རྣམ་པར་སྨིན་པ།
འདི་ནི་བརྩོན་འགྲུས།
འདི་ནི་བརྩོན་འགྲུས་ཀྱི་རྣམ་པར་སྨིན་པ།
འདི་ནི་ལེ་ལོ།
འདི་ནི་ལེ་ལོའི་རྣམ་པར་སྨིན་པ།
འདི་ནི་བསམ་གཏན།
འདི་ནི་བསམ་གཏན་རྣམས་ཀྱི་རྣམ་པར་སྨིན་པ།
འདི་ནི་སེམས་གཡེང་བ།
འདི་ནི་སེམས་གཡེང་བའི་རྣམ་པར་སྨིན་པ།
འདི་ནི་ཤེས་རབ།
འདི་ནི་ཤེས་རབ་ཀྱི་རྣམ་པར་སྨིན་པ།
འདི་ནི་འཆལ་བའི་ཤེས་རབ།
འདི་ནི་འཆལ་བའི་ཤེས་རབ་ཀྱི་རྣམ་པར་སྨིན་པ།
འདི་ནི་ལུས་ཀྱིས་ལེགས་པར་སྤྱོད་པ།
འདི་ནི་ལུས་ཀྱིས་ལེགས་པར་སྤྱོད་པའི་རྣམ་པར་སྨིན་པ།
འདི་ནི་ལུས་ཀྱིས་ཉེས་པར་སྤྱོད་པ།
འདི་ནི་ལུས་ཀྱིས་ཉེས་པར་སྤྱོད་པའི་རྣམ་པར་སྨིན་པ།
འདི་ནི་ངག་གིས་ལེགས་པར་སྤྱོད་པ།
འདི་ནི་ངག་གིས་ལེགས་པར་སྤྱོད་པའི་རྣམ་པར་སྨིན་པ།
འདི་ནི་ངག་གིས་ཉེས་པར་སྤྱོད་པ།
འདི་ནི་ངག་གིས་ཉེས་པར་སྤྱོད་པའི་རྣམ་པར་སྨིན་པ།
འདི་ནི་ཡིད་ཀྱིས་ལེགས་པར་སྤྱོད་པ།
འདི་ནི་ཡིད་ཀྱིས་ལེགས་པར་སྤྱོད་པའི་རྣམ་པར་སྨིན་པ།
འདི་ནི་ཡིད་ཀྱིས་ཉེས་པར་སྤྱོད་པ།
འདི་ནི་ཡིད་ཀྱིས་ཉེས་པར་སྤྱོད་པའི་རྣམ་པར་སྨིན་པ།
འདི་ནི་དགེ་བ།
འདི་ནི་མི་དགེ་བ།
འདི་ནི་བྱ་བ།
འདི་ནི་མི་བྱ་བ།
འདི་བྱས་ན་ཡུན་རིང་པོའི་དོན་དང་།
ཕན་པ་དང་།
བདེ་བར་འགྱུར།
འདི་བྱས་ན་ཡུན་རིང་པོར་གནོད་པ་དང་།
མི་ཕན་པ་དང་།
མི་བདེ་བར་འགྱུར་རོ་ཞེས་དེ་ལྟར་དེ་ལ་དགེ་བའི་བཤེས་གཉེན་དེ་དག་གིས་ཆོས་ཀྱི་གཏམ་གྱིས་ཡང་དག་པར་སྟོན་ཏེ།
ཡང་དག་པར་འཛིན་དུ་འཇུག།
ཡང་དག་པར་གཟེངས་སྟོད།
ཡང་དག་པར་རབ་ཏུ་དགའ་བར་བྱེད་དེ།
སྣོད་དུ་གྱུར་པར་ཡང་ཤེས་ནས་ཟབ་མོའི་གཏམ་ཡང་དག་པར་འཛིན་དུ་འཇུག་སྟེ།
འདི་ལྟ་སྟེ།
སྟོང་པ་ཉིད་ཀྱི་གཏམ་དང་།
མཚན་མ་མེད་པའི་གཏམ་དང་།
སྨོན་པ་མེད་པའི་གཏམ་དང་།། 
མངོན་པར་འདུ་མི་བྱེད་པའི་གཏམ་དང་།
མ་སྐྱེས་པའི་གཏམ་དང་།
མ་བྱུང་བའི་གཏམ་དང་།
བདག་མེད་པའི་གཏམ་དང་།
སེམས་ཅན་མེད་པའི་གཏམ་དང་།
སྲོག་མེད་པའི་གཏམ་དང་།
གང་ཟག་མེད་པའི་གཏམ་དང་།
རྟེན་ཅིང་འབྲེལ་བར་འབྱུང་བ་ཟབ་མོའི་གཏམ་རབ་ཏུ་སྟོན་ཏོ།། 
འདི་ལྟ་སྟེ།
འདི་ཡོད་པས་འདི་འབྱུང་།
འདི་སྐྱེས་པའི་ཕྱིར་འདི་སྐྱེ་བ་སྟེ།
འདི་ལྟར་མ་རིག་པའི་རྐྱེན་གྱིས་འདུ་བྱེད་རྣམས།
འདུ་བྱེད་ཀྱི་རྐྱེན་གྱིས་རྣམ་པར་ཤེས་པ།
རྣམ་པར་ཤེས་པའི་རྐྱེན་གྱིས་མིང་དང་གཟུགས།
མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག།
སྐྱེ་མཆེད་དྲུག་གི་རྐྱེན་གྱིས་རེག་པ།
རེག་པའི་རྐྱེན་གྱིས་ཚོར་བ།
ཚོར་བའི་རྐྱེན་གྱིས་སྲེད་པ།
སྲེད་པའི་རྐྱེན་གྱིས་ལེན་པ།
ལེན་པའི་རྐྱེན་གྱིས་སྲིད་པ།
སྲིད་པའི་རྐྱེན་གྱིས་སྐྱེ་བ།
སྐྱེ་བའི་རྐྱེན་གྱིས་རྒ་ཤི་དང་།
མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།
འཁྲུགས་པ་རྣམས་འབྱུང་བར་འགྱུར་ཏེ།
དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཤིག་འབྱུང་བར་འགྱུར་རོ།། 
འདི་ལྟ་སྟེ།
འདི་མེད་ན་འདི་མི་འབྱུང་།
འདི་འགགས་པས་འདི་འགག་སྟེ།
འདི་ལྟ་སྟེ།
མ་རིག་པ་འགགས་པས་འདུ་བྱེད་འགག་པ་ནས།
དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཤིག་འགག་པར་འགྱུར་རོ་ཞེས་བྱ་བའི་བར་དུ་སྟེ།
འདི་ལ་ནི་ཆོས་གང་ཡང་སྐྱེ་བའམ།
འགག་པ་མེད་དོ།། 
དེ་ཅིའི་ཕྱིར་ཞེ་ན།
ཆོས་ཐམས་ཅད་ནི་རྟེན་ཅིང་འབྲེལ་བར་འབྱུང་བ་སྟེ།
བདག་པོ་མེད་པ།
བྱེད་པ་པོ་མེད་པ།
ཚོར་བ་པོ་མེད་པ།
རྒྱུ་དང་རྐྱེན་ལས་བྱུང་བ་སྟེ།
འདི་ལ་ཆོས་གང་ཡང་འགྲུབ་པ་མེད།
ལྡོག་པ་མེད།
རྗེས་སུ་འཇུག་པ་མེད་དེ།
ཡང་དག་པ་མ་ཡིན་པའི་རྨོངས་པས་ཁམས་གསུམ་འདོགས་པར་འགྱུར་རོ།། 
ཉོན་མོངས་པའི་ལམ་དང་།
སྡུག་བསྔལ་གྱི་ལམ་འདོགས་པར་འགྱུར་རོ།། 
ཡང་དག་པ་མ་ཡིན་པའི་རྨོངས་པ་ཡང་དག་པ་ཇི་ལྟ་བ་བཞིན་དུ་བརྟགས་ནས་ཆོས་གང་ཡང་ཆོས་གང་གི་བྱེད་པ་པོ་མ་ཡིན་ནོ།། 
གང་ལ་བྱེད་པ་པོ་མེད་པ་དེ་ལ་དོན་དམ་པ་བྱ་བ་ཡང་མི་དམིགས་ཏེ།
དེ་ལ་ཆོས་གང་ཡང་འབྱུང་བ་མེད།
འཇིག་པ་མེད་དོ་ཞེས་བརྗོད་དོ།། 
དེས་དེ་ལྟ་བུའི་ཆོས་ཟབ་མོ་ཐོས་ནས་ཐེ་ཚོམ་མི་ཟ།
སོམ་ཉི་མི་བྱེད་ཅིང་ཆོས་ཐམས་ཅད་ལ་ཆགས་པ་མེད་པར་འཇུག་སྟེ།
དེ་གཟུགས་ལ་མི་ཆགས།
ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་ལ་མི་ཆགས།
མིག་དང་།
གཟུགས་དང་།
མིག་གི་རྣམ་པར་ཤེས་པ་ལ་མི་ཆགས།
རྣ་བ་དང་སྣ་དང་ལྕེ་དང་ལུས་དང་ཡིད་དང་།
ཆོས་དང་ཡིད་ཀྱི་རྣམ་པར་ཤེས་པ་ལ་མི་ཆགས་ཏེ།
འདི་ལྟར་ཆོས་ཐམས་ཅད་ནི་རང་བཞིན་གྱིས་སྟོང་པའོ་ཞེས་དད་དོ།། 
ཤཱ་རིའི་བུ་དེ་ལྟར་དད་པ་ལ་གནས་པའི་བྱང་ཆུབ་སེམས་དཔའ་ནི་སངས་རྒྱས་ལ་ལྟ་བ་ལས་ཡོངས་སུ་མི་ཉམས།
ཆོས་ཉན་པ་ལས་ཡོངས་སུ་མི་ཉམས།
དགེ་འདུན་ལ་བསྙེན་བཀུར་བྱེད་པ་ལས་ཡོངས་སུ་མི་ཉམས་སོ།། 
དེ་གང་དང་གང་དུ་སྐྱེ་བ་དེ་དང་དེ་དག་ཏུ་སངས་རྒྱས་ལ་ལྟ་བ་དང་བྲལ་བར་མི་འགྱུར།
ཆོས་ཉན་པ་དང་བྲལ་བར་མི་འགྱུར།
དགེ་འདུན་ལ་བསྙེན་བཀུར་བྱེད་པ་དང་བྲལ་བར་མི་འགྱུར།
སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར་སྐྱེ་བར་འགྱུར་ཏེ།
དེ་དང་དེ་དག་ཏུ་སྐྱེས་ནས་ཀྱང་བརྩོན་འགྲུས་རྩོམ་ཞིང་དགེ་བའི་ཆོས་ཡོངས་སུ་ཚོལ་བ་ལ་བརྩོན་པར་འགྱུར་རོ།། 
དེ་བརྩོན་འགྲུས་བརྩམས་པས་ཁྱིམ་གྱི་གནས་མི་འདོད་པར་འགྱུར།
བུ་ཕོ་དང་།
བུ་མོ་འདོད་པར་མི་འགྱུར།
བྲན་ཕོ་དང་།
བྲན་མོ་དང་།
ལས་བྱེད་པ་དང་།
ཞོ་ཤས་འཚོ་བ་དག་མི་འདོད་པར་འགྱུར།
ཡོངས་སུ་གཟུང་བ་ཐམས་ཅད་ཀྱི་དོར་ལྟ་བ་མི་འདོད་པར་འགྱུར་ཏེ།
དེ་སྐྱེས་ནས་འདོད་པ་ལ་མ་རྩེས་པར་ན་ཚོད་གཞོན་ནུར་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་ལ་དད་པས་ཁྱིམ་ནས་ཁྱིམ་མེད་པར་མྱུར་དུ་རབ་ཏུ་འབྱུང་ངོ།། 
དེ་དད་པས་རབ་ཏུ་བྱུང་ནས་དགེ་བའི་བཤེས་གཉེན་མཆོག་དང་ལྡན་ཞིང་དགེ་བའི་བཤེས་གཉེན་དང་འགྲོགས་དགེ་བའི་བཤེས་གཉེན་ལ་རྟོག་པས་དགེ་བའི་བསམ་པ་རྙེད་པར་འགྱུར་རོ།། 
དེ་དགེ་བའི་བསམ་པ་དང་ལྡན་པས་དགེ་བའི་ཆོས་རྣམས་ཉན་ཅིང་སྒྲུབ་པ་སྙིང་པོར་བྱེད་པར་འགྱུར་ཏེ།
ཚིག་ལྷུར་བྱེད་པའི་བློ་དང་ལྡན་པར་མི་འགྱུར།
མང་དུ་ཐོས་པ་ཡོངས་སུ་ཚོལ་བས་ངོམས་པར་མི་འགྱུར།
ཇི་ལྟར་ཐོས་པའི་ཆོས་རྣམས་གཞན་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་ཏེ།
ཟང་ཟིང་མེད་པའི་སེམས་ཀྱིས་རྙེད་པ་དང་།
བཀུར་སྟི་དང་།
ཚིགས་སུ་བཅད་པ་ལ་མི་རེ་ཞིང་རང་གི་ཚིག་ཡོངས་སུ་མི་སྤོང་བར་གཞན་ལ་ཆོས་སྟོན་ཏེ།
ཇི་ལྟར་ཐོས་པ་དང་།
ཇི་ལྟར་གནས་པ་དེ་བཞིན་དུ་གཞན་ལ་ཆོས་སྟོན་ཏོ།། 
ཆོས་ཉན་པ་རྣམས་ལ་བྱམས་པ་ཆེན་པོ་རྙེད་པར་འགྱུར།
སེམས་ཅན་ཐམས་ཅད་ལ་སྙིང་རྗེ་ཆེན་པོ་འཇུག་པར་འགྱུར་རོ།། 
དེ་མང་དུ་ཐོས་པས་ལུས་དང་སྲོག་ལ་མི་ལྟ་བར་འགྱུར།
འདོད་པ་ཉུང་ཞིང་ཆོག་ཤེས་པར་འགྱུར།
རབ་ཏུ་དབེན་པ་དང་།
ངེས་པར་འགྱུར།
གསོ་སླ་བ་དང་།
དགང་སླ་བ་དང་།
དགོན་པ་ལ་དགའ་བ་དང་།
ཇི་ལྟར་ཐོས་པའི་ཆོས་རྣམས་ཀྱི་དོན་ལ་ཉེ་བར་རྟོག་པ་དང་།
དོན་ལ་རྟོན་གྱི་ཡི་གེ་ལ་མི་རྟོན་པ་ཡིན།
ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་རྟེན་དུ་འགྱུར།
བདག་འབའ་ཤིག་གི་ཕྱིར་ཞུགས་པ་མ་ཡིན་གྱི།
སེམས་ཅན་ཐམས་ཅད་ཀྱི་ཕྱིར་འདི་ལྟ་སྟེ།
ཐེག་པ་ཆེན་པོ་བླ་ན་མེད་པ་སངས་རྒྱས་ཀྱི་ཡེ་ཤེས་མི་མཉམ་པ་དང་།
མཉམ་པའི་ཡེ་ཤེས་འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་ཡེ་ཤེས་ཡོངས་སུ་ཚོལ་ལོ།། 
བག་ཡོད་པ་ལྷུར་བྱེད་པར་འགྱུར་ཏེ།
དེ་ལ་བག་ཡོད་པ་གང་ཞེ་ན།
འདི་ལྟ་སྟེ།
དབང་པོ་ཡང་དག་པར་སྡོམ་པའོ།། 
དེ་ལ་དབང་པོ་ཡང་དག་པར་སྡོམ་པ་གང་ཞེ་ན།
གང་མིག་གིས་གཟུགས་མཐོང་ནས་མཚན་མར་མི་འཛིན།
མངོན་རྟགས་སུ་མི་འཛིན།
གཟུགས་ལ་ཆགས་པ་དང་།
ཉེས་དམིགས་དང་།
འབྱུང་བ་ཡང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།། 
དེ་བཞིན་དུ་རྣ་བས་སྒྲ་དང་།
སྣས་དྲི་དང་།
ལྕེས་རོ་དང་།
ལུས་ཀྱིས་རེག་བྱ་དང་།
ཡིད་ཀྱིས་ཆོས་ཤེས་ནས་མཚན་མར་མི་འཛིན།
མངོན་རྟགས་སུ་མི་འཛིན།
ཆོས་རྣམས་ལ་ཆགས་པ་དང་།
ཉེས་དམིགས་ཀྱང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་འདི་ནི་བག་ཡོད་པ་ཞེས་བྱའོ།། 
གཞན་ཡང་ཤཱ་རིའི་བུ་བག་ཡོད་པ་ཞེས་བྱ་བ་ནི་གང་བདག་གི་སེམས་འདུལ་བ་དང་།
གཞན་གྱི་སེམས་བསྲུང་བ་དང་།
ཉོན་མོངས་པ་ལ་དགའ་བ་སྤོང་བ་དང་།
ཆོས་ལ་དགའ་བའི་རྗེས་སུ་འགྲོ་བ་དང་།
འདོད་པ་ལ་རྣམ་པར་རྟོག་པ་དང་།
གནོད་སེམས་ཀྱི་རྣམ་པར་རྟོག་པ་རྣམས་མི་འབྱུང་བ་དང་།
རྣམ་པར་འཚེ་བའི་རྣམ་པར་རྟོག་པ་རྣམས་མི་འབྱུང་བ་དང་།
ཆགས་པའི་མི་དགེ་བའི་རྩ་བ་རྣམས་མི་འབྱུང་བ་དང་།
ཞེ་སྡང་གི་མི་དགེ་བའི་རྩ་བ་རྣམས་མི་འབྱུང་བ་དང་།
གཏི་མུག་གི་མི་དགེ་བའི་རྩ་བ་རྣམས་མི་འབྱུང་བ་དང་།
ལུས་ཀྱིས་ཉེས་པར་སྤྱོད་པ་དང་།
ངག་གིས་ཉེས་པར་སྤྱོད་པ་དང་།
ཡིད་ཀྱིས་ཉེས་པར་སྤྱོད་པ་མི་འབྱུང་བ་དང་།
ཚུལ་བཞིན་མ་ཡིན་པ་ཡིད་ལ་བྱེད་པ་མི་འབྱུང་བ་དང་།
སྡིག་པ་མི་དགེ་བའི་ཆོས་ཐམས་ཅད་མི་འབྱུང་བ་དེ་ནི་བག་ཡོད་པ་ཞེས་བྱའོ།། 
དེ་ལྟར་ཤཱ་རིའི་བུ་བག་ཡོད་པའི་བྱང་ཆུབ་སེམས་དཔའ་ཚུལ་བཞིན་ཡིད་ལ་བྱེད་པ་ལ་རབ་ཏུ་སྦྱོར་བ་ནི་གང་ཡོད་པ་དེ་ཡང་ཡོད་པར་རབ་ཏུ་ཤེས།
གང་མེད་པ་དེ་ཡང་མེད་པར་རབ་ཏུ་ཤེས་སོ།། 
དེ་ལ་ཅི་ཡོད་ཅི་མེད་ཅེ་ན།
ཡང་དག་པ་ལ་རབ་ཏུ་སྦྱོར་བ་ལ་ནི་འཕགས་པའི་རྣམ་པར་གྲོལ་བ་ཡོད་དོ།། 
ལོག་པ་ལ་རབ་ཏུ་སྦྱོར་བ་ལ་ནི་འཕགས་པའི་རྣམ་པར་གྲོལ་བ་མེད་དོ།། 
ལས་ཀྱི་རྣམ་པར་སྨིན་པ་ནི་ཡོད་དོ།། 
གང་གི་ལས་རྣམ་པར་སྨིན་པ་དེ་ནི་མེད་དོ།། 
གཞན་ཡང་མིག་ནི་ཡོད་དོ།། 
གང་གི་མིག་དེ་ནི་མེད་དོ།། 
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ནི་ཡོད་དོ།། 
གང་གི་ཡིད་དེ་ནི་མེད་དོ།། 
གཞན་ཡང་གཟུགས་མི་རྟག་པ་དང་།
སྡུག་བསྔལ་བ་དང་།
འགྱུར་བའི་ཆོས་ཅན་དེ་ནི་ཡོད་དོ།། 
གཟུགས་རྟག་པ་དང་།
བརྟན་པ་དང་།
མི་འགྱུར་བའི་ཆོས་ཅན་དང་།
ཐེར་ཟུག་པ་དང་།
དེ་བཞིན་དུ་གནས་སོ་ཞེས་བྱ་བ་དེ་ནི་མེད་དོ།། 
ཚོར་བ་དང་།
འདུ་ཤེས་དང་།
འདུ་བྱེད་རྣམས་དང་།
རྣམ་པར་ཤེས་པ་མི་རྟག་པ་དང་།
སྡུག་བསྔལ་བ་དང་།
འགྱུར་བའི་ཆོས་ཅན་དེ་ནི་ཡོད་དོ།། 
ཚོར་བ་དང་།
འདུ་ཤེས་དང་།
འདུ་བྱེད་རྣམས་དང་།
རྣམ་པར་ཤེས་པ་རྟག་པ་དང་།
བརྟན་པ་དང་།
ཐེར་ཟུག་པ་དང་།
མི་འགྱུར་བའི་ཆོས་ཅན་དང་།
ཡང་དག་པར་དེ་བཞིན་དུ་གནས་སོ་ཞེས་བྱ་བ་དེ་ནི་མེད་དོ།། 
གཞན་ཡང་མ་རིག་པའི་རྐྱེན་གྱིས་འདུ་བྱེད་རྣམས་ཡོད་ཀྱི།
མ་རིག་པ་མེད་ན།
འདུ་བྱེད་མེད་པ་ནས་སྐྱེ་བའི་རྐྱེན་གྱིས་རྒ་ཤིའི་བར་དུ་ཡོད་ཀྱི།
སྐྱེ་བ་མེད་ན་རྒ་ཤི་མེད་དོ།། 
གཞན་ཡང་སྦྱིན་པས་ལོངས་སྤྱོད་ཆེན་པོར་འགྱུར་བ་ནི་ཡོད་དོ།། 
སྦྱིན་པས་དབུལ་པོར་འགྱུར་བ་ནི་མེད་དོ།། 
ཚུལ་ཁྲིམས་ཀྱིས་མཐོ་རིས་སུ་སྐྱེ་བ་ནི་ཡོད་དོ།། 
འཆལ་བའི་ཚུལ་ཁྲིམས་ཀྱིས་མཐོ་རིས་སུ་སྐྱེ་བ་ནི་མེད་དོ།། 
ཐོས་པས་ཤེས་རབ་ཆེན་པོར་འགྱུར་བ་ནི་ཡོད་དོ།། 
འཆལ་བའི་ཤེས་རབ་ཀྱིས་ཤེས་རབ་ཆེན་པོར་འགྱུར་བ་ནི་མེད་དོ།། 
སྒོམ་པས་འབྲལ་བར་འགྱུར་བ་ནི་ཡོད་དོ།། 
སྒོམ་པས་འབྲལ་བར་མི་འགྱུར་བ་ནི་མེད་དོ།། 
ཚུལ་བཞིན་མ་ཡིན་པ་ཡིད་ལ་བྱེད་པས་ཀུན་ཏུ་སྦྱོར་བ་ནི་ཡོད་དོ།། 
ཚུལ་བཞིན་མ་ཡིན་པ་ཡིད་ལ་བྱེད་པས་འབྲལ་བ་ནི་མེད་དོ།། 
བརྩོན་འགྲུས་བརྩམས་པའི་བྱང་ཆུབ་སེམས་དཔའ་ལ་ནི་བྱང་ཆུབ་ཡོད་དོ།། 
ལེ་ལོ་ཅན་ལ་ནི་བྱང་ཆུབ་མེད་དོ།། 
ང་རྒྱལ་མེད་པ་ལ་ནི་རབ་ཏུ་བྱུང་བར་ལུང་བསྟན་པ་ཡོད་དོ།། 
ང་རྒྱལ་ཅན་ལ་ནི་མྱ་ངན་ལས་འདའ་བ་མེད་དོ།། 
གཞན་ཡང་ཐམས་ཅད་དུ་སོང་བའི་སྟོང་པ་ཉིད་ནི་ཡོད་དོ།། 
ལེ་ལོ་ལ་ནི་བདག་དང་།
སེམས་ཅན་དང་།
སྲོག་དང་།
སྐྱེས་བུ་དང་།
གང་ཟག་གོ་ཞེས་བྱ་བ་དེ་ནི་མེད་དོ།། 
དེ་ལྟར་ཤཱ་རིའི་བུ་བག་ཡོད་པའི་བྱང་ཆུབ་སེམས་དཔའ་ཚུལ་བཞིན་ཡིད་ལ་བྱེད་པ་དང་ལྡན་པ་ནི་གང་ཡོད་པར་འཇིག་རྟེན་གྱི་མཁས་པ་རྣམས་ཀྱིས་ཀུན་ཤེས་པ་དེ་ལ་ནི་ཡོད་དོ་ཞེས་འདོགས་སོ།། 
གང་མེད་པར་འཇིག་རྟེན་ན་མཁས་པ་རྣམས་ཀྱིས་ཀུན་ཤེས་པ་དེ་ལ་ནི་མེད་དོ་ཞེས་འདོགས་སོ།། 
དེ་ཡོད་ཅེས་ཐ་སྙད་དུ་འདོགས་པ་ལ་ཡང་ཡང་དག་པར་ཤེས་པར་མི་བྱེད།
མེད་ཅེས་ཐ་སྙད་ཏུ་འདོགས་པ་ལ་ཡང་ཡང་དག་པར་ཤེས་པར་མི་བྱེད་དོ།། 
སངས་རྒྱས་བཅོམ་ལྡན་འདས་ཐམས་ཅད་ཀྱིས་གསུངས་པའི་ཡང་དག་པའི་དོན་ཀྱང་ཁོང་དུ་ཆུད་དེ།
ཆོས་ཐམས་ཅད་ནི་དེ་བཞིན་གཤེགས་པས་བསྡུས་ཏེ་ཆོས་ཀྱི་མདོ་བཞིར་འདུས་པར་བྱས་སོ།། 
བཞི་གང་ཞེ་ན།
འདི་ལྟ་སྟེ།
འདུ་བྱེད་ཐམས་ཅད་མི་རྟག་པ་དང་།
འདུ་བྱེད་ཐམས་ཅད་སྡུག་བསྔལ་བ་དང་།
ཆོས་ཐམས་ཅད་བདག་མེད་པ་དང་།
མྱ་ངན་ལས་འདས་པ་ཞི་བའོ།། 
འདུ་བྱེད་ཐམས་ཅད་མི་རྟག་པ་ཞེས་བྱ་བ་ནི་རྟག་པར་འདུ་ཤེས་པའི་སེམས་ཅན་རྣམས་ཀྱི་རྟག་པར་འདུ་ཤེས་པ་སྤང་བའི་ཕྱིར་དེ་བཞིན་གཤེགས་པས་བཤད་དོ།། 
འདུ་བྱེད་ཐམས་ཅད་སྡུག་བསྔལ་བ་ཞེས་བྱ་བ་ནི་བདེ་བར་འདུ་ཤེས་པའི་སེམས་ཅན་རྣམས་ཀྱི་བདེ་བར་འདུ་ཤེས་པ་སྤང་བའི་ཕྱིར།
དེ་བཞིན་གཤེགས་པས་བཤད་དོ།། 
ཆོས་ཐམས་ཅད་བདག་མེད་པ་ཞེས་བྱ་བ་ནི་བདག་ཏུ་འདུ་ཤེས་པའི་སེམས་ཅན་རྣམས་ཀྱི་བདག་ཏུ་འདུ་ཤེས་པ་སྤོང་བའི་ཕྱིར་དེ་བཞིན་གཤེགས་པས་བཤད་དོ།། 
མྱ་ངན་ལས་འདས་པ་ཞི་བ་ཞེས་བྱ་བ་ནི་དམིགས་པས་ཕྱིན་ཅི་ལོག་ཏུ་གྱུར་པའི་སེམས་ཅན་རྣམས་ཀྱི་དམིགས་པའི་ཕྱིན་ཅི་ལོག་ཏུ་གྱུར་པ་སྤོང་བའི་ཕྱིར་དེ་བཞིན་གཤེགས་པས་བཤད་དོ།། 
དེ་འདུ་བྱེད་ཐམས་ཅད་མི་རྟག་གོ་ཞེས་ཐོས་ནས་ཤིན་ཏུ་མི་རྟག་པ་ཉིད་ལ་འཇུག་གོ།
འདུ་བྱེད་ཐམས་ཅད་སྡུག་བསྔལ་བའོ།། 
ཞེས་ཐོས་ནས་སྨོན་ལམ་དང་བྲལ་བ་སྐྱེད་དོ།། 
ཆོས་ཐམས་ཅད་བདག་མེད་པའོ་ཞེས་ཐོས་ནས་སྟོང་པ་ཉིད་ཀྱི་ཏིང་ངེ་འཛིན་དང་།
རྣམ་པར་ཐར་པའི་སྒོ་ལ་སྒོམ་མོ།། 
མྱ་ངན་ལས་འདས་པ་ཞི་བ་ཞེས་ཐོས་ནས་མཚན་མ་མེད་པ་ཡོངས་སུ་འདྲིས་པར་བྱེད་དེ།
དུས་མ་ཡིན་པར་ནི་ཡང་དག་པའི་མཐའ་མངོན་སུམ་དུ་མི་བྱེད་དོ།། 
དེ་ལྟར་ཤཱ་རིའི་བུ་དེ་ལྟ་བུའི་ཆོས་ལ་བརྩོན་པའི་བྱང་ཆུབ་སེམས་དཔའ་ནི་དགེ་བའི་ཆོས་ལས་ཡོངས་སུ་མི་ཉམས་ཏེ།
མྱུར་དུ་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱེད་དོ།། 
བྱང་ཆུབ་སེམས་དཔའ་བརྟག་པ་ཞེས་བྱ་བའི་ལེའུ་སྟེ་གསུམ་པའོ།།།། 
གཞན་ཡང་ཤཱ་རིའི་བུ་དེ་ལྟར་དད་པ་ལ་གནས་པའི་བྱང་ཆུབ་སེམས་དཔའ་ནི།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་བསམ་གྱིས་མི་ཁྱབ་པའི་ཆོས་བཅུ་ལ་མངོན་པར་དད།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ།
རངས་པ་རྙེད་ནས་ངོ་མཚར་དང་རྨད་དུ་འདུ་ཤེས་སྐྱེད་དོ།། 
བཅུ་གང་ཞེ་ན།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྐུ་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ།
རངས་པ་རྙེད་ནས།
ངོ་མཚར་དང་རྨད་དུ་འདུ་ཤེས་སྐྱེད་དོ།། 
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་དབྱངས་བསམ་གྱིས་མི་ཁྱབ་པ་ལ་མངོན་པར་དད་པ་ནས་ངོ་མཚར་དང་།
རྨད་དུ་འདུ་ཤེས་སྐྱེད་པའི་བར་དུའོ།། 
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་འོད་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཚུལ་ཁྲིམས་དང་།
ཏིང་ངེ་འཛིན་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་རྫུ་འཕྲུལ་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྟོབས་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་མི་འཇིགས་པ་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྙིང་རྗེ་ཆེན་པོ་བསམ་གྱིས་མི་ཁྱབ་པ་དང་།
འདི་ལྟ་སྟེ།
དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སངས་རྒྱས་ཀྱི་ཆོས་མ་འདྲེས་པ་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས་རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ་རངས་པ་རྙེད་ནས་ངོ་མཚར་དང་རྨད་དུ་འདུ་ཤེས་སྐྱེད་པའོ།། 
དེ་བཞིན་གཤེགས་པའི་ངོ་མཚར་དང་རྨད་ཀྱི་ཆོས་བཅུ་པོ་འདི་རྣམས་ཀྱི་ཕྱིར་བརྩོན་འགྲུས་ཆེར་རྩོམ་ཞིང་མི་ཞུམ་མི་འགོང་མི་སྐྱོ་སྟེ།
དེ་བཞིན་གཤེགས་པའི་བསམ་གྱིས་མི་ཁྱབ་པ་ངོ་མཚར་དང་རྨད་ཀྱི་ཆོས་བཅུ་པོ་མ་ཐོབ་ཀྱི་བར་དུ་ལུས་ཀྱི་པགས་པ་དང་རྒྱུས་པ་དང་པྲི་དང་།
དབུགས་དང་རུས་པ་དག་ཞིག་ལ་ལུས་ཀྱི་ཤ་དང་ཁྲག་སྐམས་ཀྱང་སླའི།
བརྩོན་འགྲུས་ཉམས་པར་མི་བྱའོ་སྙམ་དུ་དེ་ལྟར་སེམས་སྐྱེད་དོ།། 
ཤཱ་རིའི་བུ་དེ་ལྟར་དད་པས་མོས་པའི་བྱང་ཆུབ་སེམས་དཔའ་ནི་དེ་བཞིན་གཤེགས་པའི་བསམ་གྱིས་མི་ཁྱབ་པ་ངོ་མཚར་དང་རྨད་ཀྱི་ཆོས་བཅུ་པོ་འདི་རྣམས་ལ་མངོན་པར་དད།
ཡིད་ཆེས་རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ་རངས་པ་རྙེད་དོ།། 
དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་རབ་ཏུ་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
སངས་རྒྱས་སྐུ་ནི་བསམ་མི་ཁྱབ།། 
ཆོས་ཀྱི་སྐུ་ཡིས་རབ་ཏུ་ཕྱེ།། 
མཚན་མ་མེད་ཅིང་སྣང་མེད་ལ།། 
རྒྱལ་བའི་ཐུགས་སྲས་དད་པར་བྱེད།། 
འགྲོ་བ་ཐ་དད་ཇི་སྙེད་ཀྱི།། 
སྒྲ་སྐད་བསམ་གྱིས་མི་ཁྱབ་པ།། 
ཐམས་ཅད་དུ་ནི་ཆོས་སྒྲོགས་ཏེ།། 
སངས་རྒྱས་ཀྱི་ནི་སྤྱོད་ཡུལ་དང་།། 
ཇི་ཙམ་སེམས་ཅན་ཐམས་ཅད་ཀྱི།
དུས་གསུམ་དག་གི་དབང་པོ་ཀུན།། 
སངས་རྒྱས་ཀྱིས་ནི་རབ་མཁྱེན་ཏེ།། 
བསམ་མི་ཁྱབ་ལ་རབ་ཏུ་དད།། 
སངས་རྒྱས་རྣམས་ཀྱི་འོད་མཐའ་ཡས།། 
འོད་ཟེར་དྲ་བ་བསམ་མི་ཁྱབ།། 
ཞིང་རྣམས་རྒྱ་མཚོ་མཐའ་ཡས་པ།། 
ཐམས་ཅད་ཀྱི་ནི་ཕྱོགས་སུ་ཁྱབ།། 
ཐུབ་པའི་ཚུལ་ཁྲིམས་འཇིག་རྟེན་འདས།། 
འཇིག་རྟེན་ཆོས་ལ་མི་གནས་ཏེ།། 
རྫུ་འཕྲུལ་རྐང་པ་བསམ་ཡས་ལ།། 
བྱང་ཆུབ་སེམས་དཔའ་རབ་ཏུ་དད།། 
སངས་རྒྱས་རྟག་ཏུ་མཉམ་པར་གཞག།
རྣམ་པར་ཐར་པ་བསམ་མི་ཁྱབ།། 
སངས་རྒྱས་རྣམས་ཀྱི་སྤྱོད་ཡུལ་ནི།། 
སེམས་ཅན་ཀུན་གྱིས་ཤེས་མི་ནུས།། 
ཆོས་ཀྱི་དབྱིངས་ནི་དབྱེར་མེད་ལ།། 
གང་གི་སྟོབས་ཀྱིས་ཤེས་འགྱུར་བ།། 
དྲང་སྲོང་ཆེན་པོའི་ཡེ་ཤེས་སྟོབས།། 
ནམ་མཁའ་བཞིན་དུ་མཐའ་ཡས་པ།། 
སེམས་ཅན་གཅིག་གི་དོན་ཕྱིར་ཡང་།། 
བསྐལ་པ་རྒྱ་མཚོ་མཐའ་ཡས་པར།། 
འདུལ་བའི་དོན་ཕྱིར་བཞུགས་པས་ན།། 
དེ་དག་སྙིང་རྗེ་དེ་འདྲའོ།། 
སེམས་ཅན་ཐམས་ཅད་གཞན་དང་གཞན།། 
དྲི་བ་རྒྱ་མཚོ་འདྲི་བྱེད་ཀྱང་།། 
དྲིས་ལན་གཅིག་གིས་ཚིམ་བྱེད་དེ།། 
མི་འཇིགས་པ་ནི་བསམ་མི་ཁྱབ།། 
རྣམ་པ་ཐམས་ཅད་མཆོག་ལྡན་པ།། 
ཆོས་རྣམས་ཐམས་ཅད་ཐུགས་སུ་ཆུད།། 
སངས་རྒྱས་ཆོས་རྣམས་མ་འདྲེས་པ།། 
ཐམས་ཅད་དུ་ནི་ཡེ་ཤེས་གཟིགས།། 
དད་པ་ལ་ནི་རབ་གནས་པས།། 
སངས་རྒྱས་ཀུན་ཆོས་ཆོས་ཉིད་རྣམས།། 
བསམ་གྱིས་མི་ཁྱབ་འདི་དག་ལ།། 
དེ་དག་ཐམས་ཅད་དད་པར་བྱེད།། 
ཤཱ་རིའི་བུ་ཇི་ལྟར་བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྐུ་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས་རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ་རངས་པ་རྙེད་ནས་ངོ་མཚར་དང་རྨད་དུ་འདུ་ཤེས་སྐྱེད་ཅེ་ན།
འདི་ལྟ་སྟེ།
དེ་བཞིན་གཤེགས་པའི་སྐུ་ནི་མི་དགེ་བའི་ཆོས་ཐམས་ཅད་སྤངས་པ་དགེ་བའི་ཆོས་ཐམས་ཅད་དང་ལྡན་པའོ།། 
འདི་ལྟ་སྟེ་མི་གཙང་བ་དང་།
མཆིལ་མ་དང་།
ངར་སྣབས་དང་།
སྣབས་དང་།
རྣག་དང་།
ཁྲག་དང་།
བཤང་བ་དང་།
གཅི་བ་དང་བྲལ་བ།
རུས་པ་དང་།
ཤ་དང་།
ཁྲག་དང་།
རྒྱུས་པ་ལས་རྣམ་པར་གྲོལ་བའོ།། 
འདི་ལྟ་སྟེ།
དེ་བཞིན་གཤེགས་པའི་སྐུ་ནི་རང་བཞིན་གྱིས་འོད་གསལ་བ།
ཡོངས་སུ་དག་པ་ཉོན་མོངས་པ་ཐམས་ཅད་ཀྱི་དྲི་མ་དང་བྲལ་བའོ།། 
འདི་ལྟ་སྟེ།
དེ་བཞིན་གཤེགས་པའི་སྐུ་ནི་འཇིག་རྟེན་ལས་འདས་པ་སྟེ།
འཇིག་རྟེན་གྱི་ཆོས་ཐམས་ཅད་ཀྱིས་མ་གོས་པའོ།། 
འདི་ལྟ་སྟེ་དེ་བཞིན་གཤེགས་པའི་སྐུ་ནི་ཡོན་ཏན་དཔག་ཏུ་མེད་པ་དང་།
བསོད་ནམས་དང་ཡེ་ཤེས་ཀྱི་ཚོགས་བསགས་པས་སེམས་ཅན་ཐམས་ཅད་ཀྱི་འཚོ་བའོ།། 
འདི་ལྟ་སྟེ་དེ་བཞིན་གཤེགས་པའི་སྐུ་ནི་ཚུལ་ཁྲིམས་དཔག་ཏུ་མེད་པ་ཡོངས་སུ་བསྒོམས་པ་དང་ཏིང་ངེ་འཛིན་དང་།
ཤེས་རབ་དང་།
རྣམ་པར་གྲོལ་བ་དང་།
རྣམ་པར་གྲོལ་བའི་ཡེ་ཤེས་གཟིགས་པ་དཔག་ཏུ་མེད་པ་ཡོངས་སུ་བསྒོམས་པས་ཡོན་ཏན་ཐམས་ཅད་རབ་ཏུ་རྒྱས་པའོ།། 
འདི་ལྟ་སྟེ།
དེ་བཞིན་གཤེགས་པའི་སྐུ་ནི་ཡོངས་སུ་དག་པའི་མེ་ལོང་གི་དཀྱིལ་འཁོར་གྱི་གཟུགས་བརྙན་ལྟ་བུ་དང་།
ཆུ་ལ་ཟླ་བ་སྣང་བ་ལྟ་བུའོ།། 
འདི་ལྟ་སྟེ་དེ་བཞིན་གཤེགས་པའི་སྐུ་ནི་ནམ་མཁའི་དབྱིངས་སུ་ཡང་དག་པར་འདུ་ཞིང་ཆོས་ཀྱི་དབྱིངས་ཀྱིས་ཀླས་པས་བསམ་གྱིས་མི་ཁྱབ་པའོ།། 
འདི་ལྟ་སྟེ་དེ་བཞིན་གཤེགས་པའི་སྐུ་ནི་ཟག་པ་ཐམས་ཅད་ལས་ལོག་པས་ཟག་པ་མེད་པའོ།། 
འདི་ལྟ་སྟེ་དེ་བཞིན་གཤེགས་པའི་སྐུ་ནི་འདུས་བྱས་ཐམས་ཅད་དང་བྲལ་བས་འདུས་མ་བྱས་པའོ།། 
ནམ་མཁའི་ལྟ་བུའི་སྐུའོ།། 
མཉམ་པ་མེད་པའི་སྐུའོ།། 
འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་སྐུའོ།། 
དེ་བཞིན་གཤེགས་པའི་སྐུ་ནི་དཔེ་མེད་པ།
ཟླ་མེད་པ།
མཚུངས་པ་མེད་པའི་སྐུ་སྟེ་དག་པ་དྲི་མ་མེད་པ།
ཀུན་ནས་ཉོན་མོངས་པ་མེད་པ།
རང་བཞིན་གྱིས་འོད་གསལ་བའོ།། 
དེ་ནི་སྔོན་གྱི་མཐས་རབ་ཏུ་ཕྱེ་བ་མ་ཡིན།
ཕྱི་མའི་མཐས་རབ་ཏུ་ཕྱེ་བ་མ་ཡིན།
ད་ལྟར་བྱུང་བས་རབ་ཏུ་ཕྱེ་བ་མ་ཡིན།
སྐྱེ་བ་དང་།
རུས་དང་།
རིགས་ཀྱིས་རབ་ཏུ་ཕྱེ་བ་མ་ཡིན།
གཟུགས་ཀྱིས་རབ་ཏུ་ཕྱེ་བ་མ་ཡིན།
མཚན་གྱིས་རབ་ཏུ་ཕྱེ་བ་མ་ཡིན།
དཔེ་བྱད་བཟང་པོས་རབ་ཏུ་ཕྱེ་བ་མ་ཡིན།
སེམས་ཀྱིས་རབ་ཏུ་ཕྱེ་བ་མ་ཡིན།
ཡིད་ཀྱིས་རབ་ཏུ་ཕྱེ་བ་མ་ཡིན།
རྣམ་པར་ཤེས་པས་རབ་ཏུ་ཕྱེ་བ་མ་ཡིན།
ལྟ་བས་རབ་ཏུ་ཕྱེ་བ་མ་ཡིན།
ཐོས་པས་རབ་ཏུ་ཕྱེ་བ་མ་ཡིན།
དྲན་པས་རབ་ཏུ་ཕྱེ་བ་མ་ཡིན།
རྣམ་པར་རིག་པས་རབ་ཏུ་ཕྱེ་བ་མ་ཡིན།
ཕུང་པོས་རབ་ཏུ་ཕྱེ་བ་མ་ཡིན།
ཁམས་ཀྱིས་རབ་ཏུ་ཕྱེ་བ་མ་ཡིན།
སྐྱེ་མཆེད་ཀྱིས་རབ་ཏུ་ཕྱེ་བ་མ་ཡིན།
སྐྱེ་བས་རབ་ཏུ་ཕྱེ་བ་མ་ཡིན།
གནས་པས་རབ་ཏུ་ཕྱེ་བ་མ་ཡིན།
འཇིག་པས་རབ་ཏུ་ཕྱེ་བ་མ་ཡིན།
འཛིན་པས་རབ་ཏུ་ཕྱེ་བ་མ་ཡིན།
འདོར་བས་རབ་ཏུ་ཕྱེ་བ་མ་ཡིན།
ངེས་པར་འབྱུང་བས་རབ་ཏུ་ཕྱེ་བ་མ་ཡིན།
སྤྱོད་པས་རབ་ཏུ་ཕྱེ་བ་མ་ཡིན།
ཁ་དོག་གིས་རབ་ཏུ་ཕྱེ་བ་མ་ཡིན།
རྟགས་ཀྱིས་རབ་ཏུ་ཕྱེ་བ་མ་ཡིན།
དབྱིབས་ཀྱིས་རབ་ཏུ་ཕྱེ་བ་མ་ཡིན།
འོང་བས་རབ་ཏུ་ཕྱེ་བ་མ་ཡིན།
འགྲོ་བས་རབ་ཏུ་ཕྱེ་བ་མ་ཡིན།
ཚུལ་ཁྲིམས་ཡིད་ལ་བྱེད་པས་རབ་ཏུ་ཕྱེ་བ་མ་ཡིན།
ཏིང་ངེ་འཛིན་གྱིས་རབ་ཏུ་ཕྱེ་བ་མ་ཡིན།
ཤེས་རབ་ཀྱིས་རབ་ཏུ་ཕྱེ་བ་མ་ཡིན།
རྣམ་པར་གྲོལ་བས་རབ་ཏུ་ཕྱེ་བ་མ་ཡིན།
རྣམ་པར་གྲོལ་བའི་ཡེ་ཤེས་མཐོང་བ་ཡིད་ལ་བྱེད་པས་རབ་ཏུ་ཕྱེ་བ་མ་ཡིན།
མཚན་ཉིད་ཀྱིས་རབ་ཏུ་ཕྱེ་བ་མ་ཡིན།
མཚན་ཉིད་མི་འཐུན་པས་རབ་ཏུ་ཕྱེ་བ་མ་ཡིན།
ཆོས་ཀྱི་མཚན་ཉིད་ཀྱིས་རབ་ཏུ་ཕྱེ་བ་མ་ཡིན།
སྟོབས་སུ་སྒྲོ་བཏགས་པས་རབ་ཏུ་ཕྱེ་བ་མ་ཡིན།
མི་འཇིགས་པས་རབ་ཏུ་ཕྱེ་བ་མ་ཡིན།
སོ་སོ་ཡང་དག་པར་རིག་པས་རབ་ཏུ་ཕྱེ་བ་མ་ཡིན།
རྫུ་འཕྲུལ་གྱིས་རབ་ཏུ་ཕྱེ་བ་མ་ཡིན།
སྙིང་རྗེ་ཆེན་པོས་རབ་ཏུ་ཕྱེ་བ་མ་ཡིན།
སངས་རྒྱས་ཀྱི་ཆོས་མ་འདྲེས་པར་སྒྲོ་བཏགས་པས་རབ་ཏུ་ཕྱེ་བ་མ་ཡིན་ཏེ།
སྒྱུ་མ་དང་།
སྨིག་རྒྱུ་དང་།
ཆུ་ཟླ་དང་།
རྨི་ལམ་གྱི་རང་བཞིན་ལྟ་བུར་སྐྱེ་བའི་སྐུའོ།། 
སྟོང་པ་ཉིད་དང་།
མཚན་མ་མེད་པ་དང་།
སྨོན་པ་མེད་པ་ལས་བྱུང་བའི་སྐུའོ།། 
མི་འགྱུར་བའི་སྐུའོ།། 
མི་འཁྲུགས་པའི་སྐུའོ།། 
རྣམ་པར་མི་རྟོག་པའི་སྐུའོ།། 
མི་གནས་པའི་སྐུའོ།། 
མི་སྙེམས་པའི་སྐུའོ།། 
གནས་པ་དང་རབ་ཏུ་གནས་པ་དང་མི་གཡོ་བ་ཐོབ་པའི་སྐུའོ།། 
གཟུགས་མེད་པ་གཟུགས་ཀྱི་རང་བཞིན་མ་ཡིན་པའི་སྐུའོ།། 
ཚོར་བ་མ་ཡིན།
འདུ་ཤེས་མ་ཡིན།
འདུ་བྱེད་མ་ཡིན།
རྣམ་པར་ཤེས་པ་མ་ཡིན།
རྣམ་པར་ཤེས་པའི་རང་བཞིན་མ་ཡིན་པའི་སྐུའོ།། 
བྱུང་བ་མ་ཡིན།
ཀུན་ཏུ་བྱུང་བ་མ་ཡིན།
མ་བྱུང་བ་མ་ཡིན་པའི་སྐུའོ།། 
རྨད་དུ་བྱུང་བ་རྨད་དུ་བྱུང་བའི་ཆོས་ཀྱི་སྐུའོ།། 
མིག་ལས་བྱུང་བ་མ་ཡིན།
གཟུགས་སུ་གཏོགས་པ་མ་ཡིན།
ཕྱི་རོལ་མ་ཡིན།
རྣ་བ་ལ་གནས་པ་མ་ཡིན།
སྒྲར་གཏོགས་པ་མ་ཡིན།
ཕྱི་རོལ་མ་ཡིན།
སྣས་རྣམ་པར་ཤེས་པར་བྱ་བ་མ་ཡིན།
དྲིར་གཏོགས་པ་མ་ཡིན།
ཕྱི་རོལ་མ་ཡིན།
ལྕེས་བསྐྱེད་པ་མ་ཡིན།
རོར་གཏོགས་པ་མ་ཡིན།
ཕྱི་རོལ་མ་ཡིན།
ལུས་དང་ལྡན་པ་མ་ཡིན།
རེག་བྱར་གཏོགས་པ་མ་ཡིན།
ཕྱི་རོལ་མ་ཡིན།
སེམས་ལ་འཇུག་པ་མ་ཡིན།
ཡིད་ལ་འཇུག་པ་མ་ཡིན།
རྣམ་པར་ཤེས་པ་ལ་འཇུག་པ་མ་ཡིན།
ལྡོག་པ་མ་ཡིན།
རྗེས་སུ་འཇུག་པ་མ་ཡིན།
གནས་པ་དང་མི་གཡོ་བ་ཐོབ་པ།
ཆོས་ཀྱི་དབྱིངས་ཀྱིས་ཀླས་པ།
ནམ་མཁའི་ཁམས་ཀྱི་མཐས་གཏུགས་པ།
ནམ་མཁའ་དང་མཉམ་པའི་སྐུ་སྟེ།
ཤཱ་རིའི་བུ་འདི་ནི་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྐུ་བསམ་གྱིས་མི་ཁྱབ་པ་སྟེ།
དེ་ལ་བྱང་ཆུབ་སེམས་དཔའ་མངོན་པར་དང་།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ་རངས་པ་རྙེད་ནས་ངོ་མཚར་དང་རྨད་དུ་འདུ་ཤེས་སྐྱེད་དོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ།
བདེ་བར་གཤེགས་པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་གསུང་ངོ།། 
བསྐལ་པ་བྱེ་བ་ཁྲག་ཁྲིག་དཔག་མེད་པར།། 
བྱང་ཆུབ་སེམས་དཔའི་སྤྱོད་པ་རྣམ་སྤྱད་ཅིང་།། 
ལས་རྣམས་གསུམ་ནི་ཤིན་ཏུ་ཡོངས་དག་པར།། 
མཚུངས་མེད་བདེ་བར་གཤེགས་པའི་སྐུ་ཚོལ་ལོ།། 
ཕྱོགས་བཅུ་འགྲོ་བ་ཀུན་ལ་བྱམས་པ་དང་།། 
སྙིང་རྗེ་རྒྱ་ཆེར་བསྐྱེད་ནས་སྦྱིན་པ་བྱིན།། 
འདོད་ལ་ལོག་པར་གཡེམ་པ་རྟག་སྤོང་ཞིང་།། 
ནམ་མཁའ་ལྟ་བུ་མཆོག་གི་སྐུ་ཚོལ་ལོ།། 
གསེར་ལྟར་དག་ཅིང་མཛེས་པའི་གྲོས་རྣམས་ནི།། 
དཔག་ཏུ་མེད་པ་གང་གཱའི་བྱེ་མ་སྙེད།། 
སྦྱིན་པའི་ཕ་རོལ་ཕྱིན་པ་རབ་སྤྱོད་ཅིང་།། 
རྒྱལ་བའི་སྲས་ཀྱིས་འཇིག་རྟེན་མཆོག་ལ་ཕུལ།། 
གཡག་གི་རྔ་མ་བཞིན་དུ་ཚུལ་ཁྲིམས་སྲུང་།། 
ཡན་ལག་ཉིང་ལག་བཅད་ཀྱང་དགྲ་ལ་བཟོད།། 
བརྩོན་འགྲུས་ཀྱི་ནི་ཕ་རོལ་ཕྱིན་སྤྱོད་ཅིང་།། 
སངས་རྒྱས་སྐུ་ལ་སྨོན་པས་ཡོངས་མི་སྐྱོ།། 
ཤེས་རབ་ཐབས་དགའ་རྒྱ་ཆེན་བསམ་གཏན་པ།། 
བསམ་གཏན་སྤྱོད་ཡུལ་དགའ་རྒྱལ་རྣམ་པར་ལྟ།། 
ཆོས་དབྱིངས་དམ་པ་བདེ་བར་གཤེགས་པའི་སྐུ།། 
དེ་འདྲར་བདག་གྱུར་ཅེས་ནི་དེ་ལ་སྨོན།། 
སྲིད་པར་འགྲོ་བ་དག་ཏུ་དགེ་བྱེད་ཅིང་།། 
མི་མཆོག་གིས་ནི་བྱང་ཆུབ་མཚུངས་མེད་ཐོབ།། 
དག་པ་དྲི་མེད་གཙང་ཞིང་རྡུལ་བྲལ་བ།། 
ནམ་མཁའ་འདྲ་བ་ཡངས་པའི་སྐུ་ཐོབ་བོ།། 
རང་བཞིན་སྟོང་སྟེ་བདག་དང་སེམས་ཅན་བྲལ།། 
མཚན་མ་མེད་ཅིང་སྒྲ་དང་བྲལ་བ་ཐོབ།། 
མིག་གི་ཡུལ་ཀུན་ལས་ནི་རབ་འདས་པ།། 
དེ་འདྲའི་སྐུ་ནི་ཐུབ་པས་ཡང་དག་ཐོབ།། 
གཟོད་མ་ནས་སྟོང་མ་བྱས་མ་བྱུང་བ།། 
གཟུགས་དང་སྒྲ་བྲལ་ཡིད་ཀྱང་རྣམ་དག་པ།། 
དེ་བཞིན་གཤེགས་སྐུ་མི་གཡོ་གང་མཐོང་བ།། 
དེས་ནི་ཕྱོགས་བཅུའི་བདེ་བར་གཤེགས་པ་མཐོང་།། 
ཇི་ལྟར་སྒྱུ་མ་སྤྲུལ་པ་སྣ་ཚོགས་ལུས།། 
རྟ་དང་གླང་པོ་བུད་མེད་སྐྱེས་པའི་གཟུགས།། 
བྱིས་པ་སླུ་བ་བརྫུན་ཞིང་ཕྱིན་ཅི་ལོག།
དེ་བཞིན་སྟོབས་བཅུ་རྣམས་ལ་བལྟ་བར་བྱོས།། 
གང་དག་འདས་པའི་བདེ་གཤེགས་དཔག་མེད་དང་།། 
མ་བྱོན་རྒྱལ་བ་དེ་བཞིན་གང་སྣང་དག།
ཆོས་ཉིད་གཅིག་གྱུར་མཉམ་པ་མེད་པའི་སྐུ།། 
ཆོས་ཀྱི་དབྱིངས་ཀྱི་ཀླས་ཤིང་ནམ་མཁའ་འདྲ།། 
དེ་ལྟར་བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་སྐུ་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ།
རངས་པ་རྙེད་ནས།
ངོ་མཚར་དང་།
རྨད་དུ་འདུ་ཤེས་སྐྱེད་དོ།། 
ཤཱ་རིའི་བུ་ཇི་ལྟར་ན།
བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་དབྱངས་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས།
རབ་ཏུ་རྟོག་པ་ནས་ངོ་མཚར་དང་རྨད་དུ་འདུ་ཤེས་ཀྱི་བར་དུ་འདུ་ཤེས་སྐྱེད་ཅེ་ན།
འདི་ལྟར་ཤཱ་རིའི་བུ་དེ་བཞིན་གཤེགས་པ་ནི་འདུལ་བའི་དབང་གི་ཕྱིར་འཁོར་ཇི་ལྟ་བ་དེ་བཞིན་དུ་སྒྲ་འབྱུང་སྟེ།
སེམས་ཅན་ཐམས་ཅད་རབ་ཏུ་དགའ་བར་བྱ་བའི་ཕྱིར་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དུ་ཁྱབ་པར་བྱེད་མོད་ཀྱི།
ཤཱ་རིའི་བུ་དེ་བཞིན་གཤེགས་པ་འདི་སྙམ་དུ་ངས་དགེ་སློང་གི་འཁོར་ལོ་ནི་འདི་བཤད།
དགེ་སློང་མའི་འཁོར་ལོ་ནི་འདི།
དགེ་བསྙེན་གྱི་འཁོར་ལོ་ནི་འདི།
དགེ་བསྙེན་མའི་འཁོར་ལོ་ནི་འདི།
བྲམ་ཟེའི་འཁོར་ལོ་ནི་འདི།
རྒྱལ་རིགས་ཀྱི་འཁོར་ལོ་ནི་འདི།
ཁྱིམ་བདག་གི་འཁོར་ལོ་ནི་འདི།
ལྷའི་འཁོར་ལོ་ནི་འདི།
ཚངས་པའི་འཁོར་ལོ་ནི་འདི་སྟེ།
འདི་ལྟ་སྟེ།
མདོའི་སྡེ་དང་།
དབྱངས་ཀྱིས་བསྙད་པའི་སྡེ་དང་།
ལུང་དུ་བསྟན་པའི་སྡེ་དང་།
ཚིགས་སུ་བཅད་པའི་སྡེ་དང་།
ཆེད་དུ་བརྗོད་པའི་སྡེ་དང་།
གླེང་གཞིའི་སྡེ་དང་།
རྟོགས་པ་བརྗོད་པའི་སྡེ་དང་།
དེ་ལྟ་བུ་བྱུང་བའི་སྡེ་དང་།
སྐྱེས་པའི་རབས་ཀྱི་སྡེ་དང་།
ཤིན་ཏུ་རྒྱས་པའི་སྡེ་དང་།
རྨད་དུ་བྱུང་བའི་ཆོས་ཀྱི་སྡེ་དང་།
གཏན་ལ་དབབ་པར་བསྟན་པའི་སྡེ་རྣམས་བཤད་པར་བྱའོ་སྙམ་དུ་མི་དགོངས་མོད་ཀྱི།
འོན་ཀྱང་ཤཱ་རིའི་བུ་འཁོར་ཇི་ལྟ་བུ་འདུས་པར་གྱུར་པ།
ཚངས་པའི་འཁོར་གྱི་བར་དུ་འདུས་པར་གྱུར་པ།
དེ་དག་གི་དབང་པོའི་རིམ་པ་ཅི་འདྲ་བ་དང་།
སེམས་ཅན་དེ་དག་ལ་ཆོས་ཀྱི་མདོ་ཇི་ལྟ་བུ་ཐོས་པར་བྱ་དགོས་པར་འགྱུར་བ་དེ་ལྟ་བུའི་ཆོས་ཀྱི་མདོ་ཐོས་པར་བྱ་བ་དེ་བཞིན་གཤེགས་པའི་ཞལ་གྱི་སྒོ་ནས་འབྱུང་བར་ཡང་དག་པར་ཤེས་ཀྱང་ཆོས་བསྟན་པ་དེ་གཅིག་ལ་གཅིག་ངེས་པའི་ཚིག་གནོད་པར་གྱུར་པ་ཡང་མེད་དེ།
ཐམས་ཅད་ཀྱང་རང་རང་གི་ཆོས་རྣམ་པར་རིག་པར་ཀུན་ཤེས་སོ།། 
དེ་བཞིན་གཤེགས་པའི་དབྱངས་ནི་དེ་བཞིན་གཤེགས་པའི་སྔོན་གྱི་བསོད་ནམས་ཀྱི་འབྲས་བུ་རྣམ་པར་སྨིན་པ་ལས་མངོན་པར་གྲུབ་པ་བདེན་པའི་རྗེས་སུ་འབྲང་བས་འཇུག་གོ།
ཡང་ཤཱ་རིའི་བུ་དེ་བཞིན་གཤེགས་པའི་དབྱངས་དེ་ནི་འཇམ་པར་འབྱུང་།
ཡིད་དུ་འོང་བ་དང་།
ཡིད་དགའ་བ་དང་།
དག་པ་དང་།
དྲི་མ་མེད་པ་དང་།
སྙན་པ་དང་།
མཉན་པར་འོས་པ་དང་།
ཤེས་པར་བྱ་བར་འོས་པ་དང་།
མི་རྩུབ་པ་དང་།
མི་བརླང་བ་དང་།
ལུས་སིམ་པར་བྱེད་པ་དང་།
སེམས་ཚིམ་པར་བྱེད་པ་དང་།
སྙིང་དགའ་བར་བྱེད་པ་དང་།
དགའ་བ་དང་བདེ་བ་སྐྱེད་པ་དང་།
ཀུན་ཤེས་པར་བྱེད་པ་དང་།
གསལ་ཞིང་འཐད་པ་དང་།
མངོན་པར་དགའ་བར་འགྱུར་བ་དང་།
ཡིད་དུ་འོང་བ་དང་།
སེང་གེའི་སྐད་ཀྱི་དྲག་ཤུལ་གྱི་ང་རོའི་སྒྲ་དང་།
སྤྲིན་གྱི་སྒྲ་དབྱངས་དང་།
རྒྱ་མཚོའི་སྒྲ་བསྒྲགས་པའི་དབྱངས་དང་།
མི་འམ་ཅིའི་གླུའི་དབྱངས་དང་།
ཀ་ལ་པིང་ཀའི་ང་རོའི་སྒྲ་དབྱངས་དང་།
ཚངས་པའི་ང་རོའི་སྒྲ་དབྱངས་དང་།
རྔའི་སྒྲ་དབྱངས་དང་།
དཔལ་དང་ལྡན་པ་དང་།
མཉེན་པ་དང་།
ཟུར་ཕྱིན་པ་དང་།
བསྒྲགས་པ་དང་།
སེམས་ཅན་ཐམས་ཅད་ཀྱི་དབང་པོ་མགུ་བར་བྱེད་པ་དང་།
འཁོར་ཐམས་ཅད་དུ་གྲགས་པ་དང་།
རྣམ་པ་ཐམས་ཅད་ཀྱི་མཆོག་དང་ལྡན་པ་དང་།
དེ་དག་དང་གཞན་ཡོན་ཏན་དཔག་ཏུ་མེད་པ་དང་ལྡན་པའི་དེ་བཞིན་གཤེགས་པའི་གསུང་གི་དབྱངས་འབྱུང་སྟེ།
ཤཱ་རིའི་བུ་འདི་ནི་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་དབྱངས་བསམ་གྱིས་མི་ཁྱབ་པ་སྟེ།
དེ་ལ་བྱང་ཆུབ་སེམས་དཔའ་མངོན་པར་དད།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ་རངས་པ་རྙེད་ནས་ངོ་མཚར་དང་རྨད་དུ་འདུ་ཤེས་སྐྱེད་དོ།། 
འདི་ལ་ཆོས་ཉིད་ནི་འདི་ཡིན་ཏེ།
དེ་ལ་འདི་སྐད་ཅེས་བྱའོ།། 
ཚངས་པ་ཡི་ནི་སྒྲ་དབྱངས་སུ།། 
འདྲེན་པ་གསུང་སྒྲ་རབ་འབྱིན་ཏེ།། 
ཚངས་པ་རྣམས་ནི་ཚིམ་པར་བྱེད།། 
འདི་འདྲའི་ཆོས་ནི་ཕུན་སུམ་ཚོགས།། 
དེ་ཡི་དབྱངས་ནི་བྱམས་དང་ལྡན།། 
སྙིང་རྗེ་ལས་ནི་ཡང་དག་འབྱུང་།། 
བཏང་སྙོམས་དང་ནི་དགའ་ལྡན་པ།། 
ཐུབ་པའི་དབྱངས་ནི་རབ་ཏུ་འབྱུང་།། 
སྲོག་ཆགས་ཀུན་གྱི་འདོད་ཆགས་མེ།། 
ཞེ་སྡང་དུག་ནི་ཞི་བྱེད་ཅིང་།། 
གཏི་མུག་མུན་པ་སེལ་བ་སྟེ།། 
ཕུན་སུམ་ཚོགས་དབྱངས་འདི་འདྲའོ།། 
འཛམ་བུའི་གླིང་གི་སྣ་ཚོགས་ཕྱོགས་རྣམས་ན།། 
མིར་གྱུར་པ་ཡི་སྐད་ནི་མཐའ་ཡས་པ།། 
ཀུན་ན་དེ་ཡི་སྒྲ་རྣམས་སྣ་ཚོགས་པ།། 
དབྱངས་འདི་ཐོས་ན་རྗེས་སུ་རྟོགས་པར་འགྱུར།། 
ས་བླ་དང་ནི་དེ་བཞིན་བར་སྣང་ལྷ།། 
དེ་དག་ཅི་འདྲའི་སྐད་ལ་འཇུག་པ་ལྟར།། 
དེ་ཕྱིར་ཐུབ་དབང་དབྱངས་ནི་རབ་ཞུགས་ཏེ།། 
རྣམ་པར་དེས་ཐོས་མྱ་ངན་འདས་རེག་འགྱུར།། 
རྐང་གཉིས་དག་དང་རྐང་བཞི་རྣམས་དང་ནི།། 
རྐང་མངས་དག་དང་རྐང་པ་མེད་པ་རྣམས།། 
ཐམས་ཅད་ལ་ནི་དེ་ཡི་སྒྲ་དབྱངས་འཇུག།
བསྐུལ་ནས་རབ་ཏུ་འཆོས་ཤིང་ཚར་གཅོད་བྱེད།། 
སྟོང་གསུམ་འདི་ཡི་སྒྲ་རྣམས་ཇི་སྙེད་པ།། 
ཐ་མ་དང་ནི་འབྲིང་དང་དེ་བཞིན་རབ།། 
དེ་དག་རྗེས་སུ་འཇུག་དབྱངས་དེ་སྒྲོགས་ཏེ།། 
འདུལ་བའི་སེམས་ཅན་ཐར་བར་རེག་པར་བྱེད།། 
རྟོག་པ་མེད་ཅིང་རྣམ་པར་མི་རྟོག་སྟེ།། 
གཟུང་བ་དང་ནི་བཅིངས་ལས་བྱུང་མ་ཡིན།། 
མཉམ་པར་བཞག་པས་འཕགས་པའི་བདེན་པ་འཆད།། 
སེམས་ཅན་ཐོས་ནས་ཉོན་མོངས་ཞི་བར་བྱེད།། 
སངས་རྒྱས་ཆོས་དང་དེ་བཞིན་དགེ་འདུན་སྒྲ།། 
སྦྱིན་ཐོས་ཚུལ་ཁྲིམས་དེ་བཞིན་བཟོད་པ་དག།
མཐའ་ཡས་སྒྲ་ནི་སེམས་ཅན་ཐོས་བྱེད་དེ།། 
དེ་བཞིན་གཤེགས་པའི་དབྱངས་ནི་དེ་འདྲའོ།། 
དབྱངས་ཀྱང་མཐའ་ཡས་ཡེ་ཤེས་མཐའ་ཡས་པ།། 
དེ་ཡི་དབྱངས་ཀྱི་ཚད་ནི་ཡོང་མེད་དེ།། 
དེ་ལ་བྱང་ཆུབ་སེམས་དཔའ་མཁས་དད་ཅིང་།། 
དེ་བཞིན་གཤེགས་པའི་དབྱངས་ལ་ཐེ་ཚོམ་མེད།། 
ཤཱ་རིའི་བུ་ཇི་ལྟར་ན་བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་པ་ལ་མངོན་པར་དད།
ཡིད་ཆེས།
རབ་ཏུ་རྟོག་ཐེ་ཚོམ་མི་ཟ།
ཐོས་ནས་རྒྱ་ཆེར་དགའ་མགུ་སྟེ།། 
རངས་པ་རྙེད་ནས་ངོ་མཚར་དང་།
རྨད་དུ་འདུ་ཤེས་སྐྱེད་ཅེ་ན།
འདི་ལྟར་ཤཱ་རིའི་བུ་ཆོས་ཐམས་ཅད་ལ་དེ་བཞིན་གཤེགས་པའི་ཆགས་པ་མེད་པའི་ཡེ་ཤེས་གཟིགས་པ་འཇུག་སྟེ།
དེ་ལ་བྱང་ཆུབ་སེམས་དཔའ་མངོན་པར་དད།
ཡིད་ཆེས།
རབ་ཏུ་རྟོག་པ་ནས་དད་པས་ངོ་མཚར་དང་།
རྨད་ཀྱི་བར་དུ་འདུ་ཤེས་སྐྱེད་དོ།། 
དེ་བཞིན་གཤེགས་པའི་ཡེ་ཤེས་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་ཁྱོད་ལ་དཔེ་བསྟན་པར་བྱའོ།། 
ཤཱ་རིའི་བུ་ཡོངས་སུ་བརྟག་པ་བཟུང་སྟེ།
གང་གཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ཀྱི་རྩྭ་དང་།
ཤིང་དང་།
ཡལ་ག་དང་།
ལོ་མ་དང་།
འདབ་མ་དང་།
ཆུང་ངུ་ན་སོར་བཞིའི་ཚད་ཙམ་ཡན་ཆད་ཇི་སྙེད་ཡོད་པ་སྐྱེས་བུ་ལ་ལ་ཞིག་གིས་དེ་དག་གཅིག་ཏུ་སྤུངས་ཏེ།
གཅིག་ཏུ་སྤུངས་ནས་མེས་བསྲེགས་ཏེ་ཚིག་པར་གྱུར་ནས་ཐལ་བར་བྱས་སོ།། 
ཐལ་བར་བྱས་ནས་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་ཀྱི་རྒྱ་མཚོ་ཆེན་པོ་གང་ན་ཡོད་པ་དེ་དག་ཏུ་བླུགས་ཏེ།
ལོ་སྟོང་དུ་དཀྲུགས་ཀྱང་ཤཱ་རིའི་བུ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་འདི་ལྟ་བུ་ཡོད་དེ།
དེ་བཞིན་གཤེགས་པ་ཡེ་ཤེས་དེ་དང་ལྡན་པས་རྒྱ་མཚོ་ཆེན་པོ་དེ་དང་དེ་དག་ནས་ཐལ་བ་དེ་དག་བླངས་ཏེ།
འཇིག་རྟེན་གྱི་ཁམས་དེ་དང་དེ་དག་ཏུ་འདི་ནི་འཇིག་རྟེན་གྱི་ཁམས་ཆེ་གེ་མོ་ཞིག་གི་ཤིང་འདི་འདྲ་བ་ཞིག་གི་ཐལ་བའོ།། 
འདི་ནི་འཇིག་རྟེན་གྱི་ཁམས་ཆེ་གེ་མོ་ཞིག་གི་ཤིང་ཆེ་གེ་མོ་ཞིག་གི་རྩ་བ་དང་།
ཆེ་གེ་མོ་ཞིག་གི་སྡོང་པོ་དང་།
ཆེ་གེ་མོ་ཞིག་གི་ཡལ་ག་དང་།
ཆེ་གེ་མོ་ཞིག་གི་ལོ་མ་དང་།
ཆེ་གེ་མོ་ཞིག་གི་འབྲས་བུའི་ཐལ་བའོ།། 
འདི་ནི་ཕྱོགས་ཆེ་གེ་མོ་ཞིག་གི་འདབ་མ་འདི་འདྲ་བ་ཞིག་གི་ཐལ་བའོ།། 
ཞེས་རབ་ཏུ་འབྱེད་དོ།། 
དེ་ཅིའི་ཕྱིར་ཞེ་ན།
འདི་ལྟར་ཤཱ་རིའི་བུ་དེ་བཞིན་གཤེགས་པས་ཆོས་ཀྱི་དབྱིངས་རབ་ཏུ་རྟོགས་ཏེ།
དེ་རབ་ཏུ་རྟོགས་ནས།
དེ་བཞིན་གཤེགས་པས་འདི་ལྟར་འདི་ནི་འཇིག་རྟེན་གྱི་ཁམས་ཆེ་གེ་མོ་ཞིག་གི་ཐལ་བའོ།། 
ཞེས་རབ་ཏུ་མཁྱེན་པ་ནས་རྒྱས་པར་བྱས་ཏེ།
དེ་ལྟར་ཤཱ་རིའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་དེ་ལྟར་རྫུ་འཕྲུལ་ཆེའོ།། 
དེ་ལྟར་མཐུ་ཆེའོ།། 
འདི་ལྟར་དབང་ཆེ་བར་གྲགས་པ་སྟེ།
ཤཱ་རིའི་བུ་རིགས་ཀྱི་བུའམ།
རིགས་ཀྱི་བུ་མོ་གང་ལ་ལ་དེ་བཞིན་གཤེགས་པའི་ཡེ་ཤེས་འདི་ལ་དད།
ཡིད་ཆེས།
རབ་ཏུ་རྟོག་ཅིང་དེ་བཞིན་གཤེགས་པ་བྱམས་པས་ཡིད་ལ་བྱེད་པ་དེ་དག་ཐམས་ཅད་ནི་དགེ་བའི་རྩ་བ་འདིའི་མཐའ་མ་ཐོབ་པར་སྡུག་བསྔལ་མཐར་འབྱིན་ཏོ།། 
དེ་ཅིའི་ཕྱིར་ཞེ་ན།
འདི་ལྟར་ཤཱ་རིའི་བུ་དེ་བཞིན་གཤེགས་པས་ཆོས་ཀྱི་དབྱིངས་ཤིན་ཏུ་རྟོགས་ཏེ།
དེ་ཤིན་ཏུ་རྟོགས་པས་དེ་བཞིན་གཤེགས་པ་རྣམས་ལས་སེམས་བསྐྱེད་པ་གཅིག་ཀྱང་ཆུད་མི་ཟའོ།། 
ཤཱ་རིའི་བུ་ཁྱོད་ལ་དཔེར་བྱ་སྟེ།
འདི་ལ་སྐྱེས་བུ་མཁས་པ་ཁ་ཅིག་དཔེས་བཤད་པའི་དོན་རྣམས་ཀུན་ཤེས་ཏེ།
འདི་ལྟ་སྟེ།
དཔེར་ན་ཤཱ་རིའི་བུ་སྐྱེས་བུ་ལ་ལ་ཚེ་ལོ་བརྒྱ་པ་ལོ་བརྒྱར་འཚོ་བ་ཞིག་གིས་སྐྲའི་རྩེ་མོ་བྱེ་བ་བརྒྱར་བཙལ་བས་ཆུའི་ཐིགས་པ་བླངས་ཏེ།
ང་གང་ན་བ་དེར་འོངས་ནས་ཕྱིན་པ་དང་།
འདི་སྐད་ཅེས་ཀྱེ་གཽ་ཏ་མ་བདག་གིས་ཆུའི་ཐིགས་པ་འདི་ཁྱོད་ལ་གདམས་ཀྱིས་ནམས་བདག་ལ་དགོས་པར་གྱུར་པ་དེ་ན་སླར་བྱིན་ཅིག་ཅེས་ཟེར་བ་དང་།
དེ་བཞིན་གཤེགས་པས་དེ་བླངས་ཏེ་རྒྱ་མཚོ་ཆེན་པོར་བོར་ནས་དེ་ཆུའི་རྒྱུན་གྱིས་བདས་ཏེ་འདྲེས་ནས་ལྷན་ཅིག་ཏུ་མཐར་གྱིས་རྒྱ་མཚོ་ཆེན་པོར་ཞུགས་སོ།། 
དེ་ནས་སྐྱེས་བུ་ཚེ་ལོ་བརྒྱ་པ་དེ་ལོ་བརྒྱ་ལོན་པ་དང་ང་ག་ལ་བ་དེར་འོངས་ཏེ།
ཕྱིན་ནས་འདི་སྐད་ཅེས་གཽ་ཏ་མ་བདག་གི་ཆུའི་ཐིགས་པ་དེ་དགོས་ཀྱིས་བདག་ལ་བྱིན་ཅིག་ཅེས་ཟེར་ན།
ཤཱ་རིའི་བུ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་ཡོད་དེ།
ཡེ་ཤེས་དེ་དང་ལྡན་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་སྐྲའི་རྩེ་མོ་བྱེ་བ་བརྒྱར་བཙལ་བས་ཆུའི་ཐིགས་པ་དེ་རྒྱ་མཚོ་ཆེན་པོ་དེ་ནས་ཆུ་གཞན་དང་མ་འདྲེས་པར་བླངས་ཏེ།
སྐྱེས་བུ་དེ་ལ་སླར་བྱིན་ནོ།། 
ཤཱ་རིའི་བུ་འདི་ལྟར་དོན་ཤེས་པར་བྱ་བའི་ཕྱིར་ཁྱོད་ལ་དཔེར་བསྟན་ཏེ།
དེ་གང་གི་དོན་དུ་བལྟ་ཞེ་ན།
འདི་ལྟ་སྟེ།
ཤཱ་རིའི་བུ་སྐྱེས་བུའི་ཆུའི་ཐིགས་པ་དེ་བཞིན་གཤེགས་པའི་ལག་ཏུ་བཞག་པ་ཡུན་རིང་མོ་ཞིག་ལོན་ཡང་ཆུད་མི་ཟ་བ་དེ་བཞིན་དུ་ཤཱ་རིའི་བུ།
རིགས་ཀྱི་བུའམ་རིགས་ཀྱི་བུ་མོ་གང་ལ་ལ་དེ་བཞིན་གཤེགས་པའི་ཡེ་ཤེས་འདི་ལྟ་བུ་ལ་དད།
ཡིད་ཆེས།
རབ་ཏུ་རྟོག་ཅིང་དེ་བཞིན་གཤེགས་པ་བྱམས་པས་ཡིད་ལ་བྱེད་པ་དང་།
དེ་བཞིན་གཤེགས་པ་ཉིད་ལ་དམིགས་ནས་དེའི་ཕྱིར་ནམ་མཁའ་ལ་མེ་ཏོག་འཐོར་བ་དེ་དག་ཐམས་ཅད་དགེ་བའི་རྩ་བ་འདིའི་མཐའ་མ་ཐོབ་པར་སྡུག་བསྔལ་མཐར་འབྱིན་པར་འགྱུར་རོ།། 
དེ་ཅིའི་ཕྱིར་ཞེ་ན།
འདི་ལྟར།
ཤཱ་རིའི་བུ་དེ་བཞིན་གཤེགས་པས་ཆོས་ཀྱི་དབྱིངས་རབ་ཏུ་རྟོགས་ཏེ།
དེ་རབ་ཏུ་རྟོགས་པས་དེ་བཞིན་གཤེགས་པ་རྣམས་ལས་སེམས་གཅིག་བསྐྱེད་པ་ཡང་ཆུད་མི་ཟའོ།། 
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་གང་རྣམ་པར་ཤེས་པ་མ་མཆིས་པར་འཇུག་པ་མཆིས་སམ་བཀའ་སྩལ་པ།
ཤཱ་རིའི་བུ་དེ་ནི་མ་ཡིན་ནོ།། 
བཅོམ་ལྡན་འདས་ཡེ་ཤེས་ནི་གང་ལགས།
རྣམ་པར་ཤེས་པ་ནི་གང་ལགས།
ཤཱ་རིའི་བུ་འདི་བཞི་ནི་རྣམ་པར་ཤེས་པའི་གནས་ཏེ་རྣམ་པར་ཤེས་པ་དེ་ལ་གནས་སོ།། 
འདི་ལྟ་སྟེ་རྣམ་པར་ཤེས་པའི་གཟུགས་ལ་ཉེ་བར་སོང་ཞིང་གནས།
གཟུགས་ལ་དམིགས།
གཟུགས་ལ་གནས།
དགའ་བ་ལ་བསྟེན་པས་སྐྱེ་ཞིང་འཕེལ་ཏེ་རྒྱས་པར་འགྱུར་བ་དང་།
རྣམ་པར་ཤེས་པ་ཚོར་བ་ལ་ཉེ་བར་སོང་ཞིང་གནས།
ཚོར་བ་ལ་དམིགས།
ཚོར་བ་ལ་གནས།
དགའ་བ་ལ་བསྟེན་པས་སྐྱེ་ཞིང་འཕེལ་ཏེ་རྒྱས་པར་འགྱུར་བ་དང་།
རྣམ་པར་ཤེས་པ་འདུ་ཤེས་ལ་ཉེ་བར་སོང་ཞིང་གནས།
འདུ་ཤེས་ལ་དམིགས།
འདུ་ཤེས་ལ་གནས།
དགའ་བ་ལ་བསྟེན་པས་སྐྱེ་ཞིང་འཕེལ་ཏེ་རྒྱས་པར་འགྱུར་བ་དང་།
རྣམ་པར་ཤེས་པ་འདུ་བྱེད་ལ་ཉེ་བར་སོང་ཞིང་གནས།
འདུ་བྱེད་ལ་དམིགས།
འདུ་བྱེད་ལ་གནས།
དགའ་བ་ལ་བསྟེན་པས་སྐྱེ་ཞིང་འཕེལ་ནས་རྒྱས་པར་འགྱུར་བ་སྟེ།
ཤཱ་རིའི་བུ་འདི་ནི་རྣམ་པར་ཤེས་པ་ཞེས་བྱའོ།། 
གང་ལེན་པའི་ཕུང་པོ་ལྔ་ལ་མི་གནས་པར་རྣམ་པར་ཤེས་པའི་ཕུང་པོ་ཡོངས་སུ་ཤེས་པ་དེ་ནི་ཡེ་ཤེས་ཞེས་བྱའོ།། 
གཞན་ཡང་རྣམ་པར་ཤེས་པ་ཞེས་བྱ་བ་ནི་སའི་ཁམས་རྣམ་པར་ཤེས་པ་དང་།
ཆུའི་ཁམས་དང་།
མེའི་ཁམས་དང་།
རླུང་གི་ཁམས་དང་།
ནམ་མཁའི་ཁམས་རྣམ་པར་ཤེས་པ་སྟེ།
འདི་ནི་རྣམ་པར་ཤེས་པ་ཞེས་བྱའོ།། 
གང་ཁམས་བཞི་ལ་མི་གནས་པར་རྣམ་པར་ཤེས་པའི་ཆོས་ཀྱི་ཁམས་ཀུན་ཏུ་དབྱེ་བ་ཤེས་པ་འདི་ནི་ཡེ་ཤེས་ཞེས་བྱའོ།། 
གཞན་ཡང་ཤཱ་རིའི་བུ་རྣམ་པར་ཤེས་པ་ཞེས་བྱ་བ་ནི་གང་མིག་གི་ཤེས་པར་བྱ་བའི་གཟུགས་རྣམ་པར་རིག་པ་དང་།
རྣ་བས་ཤེས་པར་བྱ་བའི་སྒྲ་རྣམ་པར་རིག་པ་དང་།
སྣས་ཤེས་པར་བྱ་བའི་དྲི་རྣམ་པར་རིག་པ་དང་།
ལྕེས་ཤེས་པར་བྱ་བའི་རོ་རྣམ་པར་རིག་པ་དང་།
ལུས་ཀྱིས་ཤེས་པར་བྱ་བའི་རེག་བྱ་རྣམ་པར་རིག་པ་དང་།
ཡིད་ཀྱིས་ཤེས་པར་བྱ་བའི་ཆོས་རྣམ་པར་རིག་པ་སྟེ།
འདི་ནི་རྣམ་པར་ཤེས་པ་ཞེས་བྱའོ།། 
གང་ནང་ཉེ་བར་ཞི་ཞིང་ཕྱི་རོལ་དུ་མི་རྒྱུ་སྟེ་ཡེ་ཤེས་ཀྱི་ཕྱིར་འབྲང་ཞིང་ཆོས་གང་ལ་ཡང་མི་རྟོག་རྣམ་པར་མི་རྟོག་པ་དེ་ནི་ཡེ་ཤེས་ཞེས་བྱའོ།། 
རྣམ་པར་ཤེས་པ་ནི་དམིགས་པ་ལས་སྐྱེའོ།། 
རྣམ་པར་ཤེས་པ་ནི་ཡིད་ལ་བྱེད་པ་ལས་སྐྱེའོ།། 
རྣམ་པར་ཤེས་པ་ནི་ཡོངས་སུ་རྟོག་པ་ལས་སྐྱེ་སྟེ་དེ་ནི་རྣམ་པར་ཤེས་པ་ཞེས་བྱའོ།། 
གང་འཛིན་པ་མེད་པས་སྙེམས་པ་དང་དམིགས་པ་མེད་རྣམ་པར་རིག་པ་མེད་ཅིང་མི་རྟོག་པ་དེ་ནི་ཡེ་ཤེས་ཞེས་བྱའོ།། 
གཞན་ཡང་འདུས་བྱས་ལ་སྤྱོད་པའི་ཆོས་ལ་རྣམ་པར་ཤེས་པ་ལ་གནས་ཤིང་གང་འདུས་བྱས་ལ་སྤྱོད་པའི་ཆོས་རྣམ་པར་ཤེས་པ་དེ་ནི་རྣམ་པར་ཤེས་པ་ཞེས་བྱའོ།། 
འདུས་མ་བྱས་ལ་ནི་རྣམ་པར་ཤེས་པ་རྒྱུ་བ་མེད་དེ།
གང་འདུས་མ་བྱས་ཤེས་པ་དེ་ནི་ཡེ་ཤེས་ཞེས་བྱའོ།། 
གཞན་ཡང་གང་སྐྱེ་བ་དང་།
འཇིག་པ་ལ་རབ་ཏུ་གནས་པ་དེ་ནི་རྣམ་པར་ཤེས་པའོ།། 
གང་སྐྱེ་བ་མེད་པ་དང་།
འགག་པ་མེད་པ་ལ་གནས་པ་དེ་ནི་ཡེ་ཤེས་ཞེས་བྱའོ།། 
དེ་ལྟར་ཤཱ་རིའི་བུ་འདི་ནི་རྣམ་པར་ཤེས་པ།
འདི་ནི་ཡེ་ཤེས་ཏེ།
བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་པ་དེ་ལ་མངོན་པར་དད།
ཡིད་ཆེས།
རབ་ཏུ་རྟོག།
ཐེ་ཚོམ་མི་ཟ།
རྒྱ་ཆེར་དགའ་མགུ་སྟེ།
རངས་པ་རྙེད་ནས་ངོ་མཚར་དང་།
རྨད་དུ་འདུ་ཤེས་སྐྱེད་དོ།། 
དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར།
དེའི་ཚེ་ཚིགས་སུ་བཅད་པ་འདི་དག་གསུངས་སོ།། 
ཇི་ལྟར་གང་གཱའི་ཀླུང་གི་བྱེ་མ་དཔག་མེད་པ།། 
དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་རྩྭ་རྣམས་ནི།། 
དེ་དག་སྐྱེས་བུ་ལ་ལས་མེར་བསྲེགས་ཐལ་བར་བྱས།། 
ལོ་ནི་བརྒྱ་སྟོང་དག་ཏུ་རྒྱ་མཚོར་དཀྲུགས་པ་རྣམས།། 
དེ་འདྲ་བ་ཡི་སྟོབས་བཅུ་ཡེ་ཤེས་ཕྲ་མངའ་བས།། 
ཐལ་བ་བླངས་ནས་འགྲོ་བ་དག་ལ་ལུང་སྟོན་པ།། 
ཞིང་རྣམས་རབ་འབྱམ་དག་གི་ཤིང་རིགས་འདི།། 
དེ་ཚིག་ཐལ་བ་འདི་ཞེས་རྣམ་པ་ཐམས་ཅད་མཁྱེན།། 
འདི་ལྟར་ཕྱོགས་བཅུ་དག་གི་འཇིག་རྟེན་ཁམས་ཀྱི་རྡུལ།། 
ཐམས་ཅད་རྡུལ་དུ་བྱས་ནས་རྒྱལ་བ་རྣམས་སྟོན་ཏེ།། 
དེ་དག་ཐམས་ཅད་འགྲང་ཡང་ཆགས་མེད་ཐེ་ཚོམ་མེད།། 
དེ་ལྟར་བདེ་བར་གཤེགས་ཀྱི་ཡེ་ཤེས་ནམ་མཁའ་བཞིན།། 
ཇི་སྙེད་ཕྱོགས་བཅུའི་འགྲོ་བ་རྣམས་ཀྱི་སེམས་ཀྱི་རྒྱུད།། 
གང་དག་འདོད་ཆགས་སྤྱོད་དང་ཞེ་སྡང་གཏི་མུག་ལྡན།། 
སྤྱོད་པ་ཀུན་གྱི་ཚུལ་ཤེས་བསམ་པ་རྣམས་དང་ནི།། 
གང་གིས་བློ་ཉམས་གང་གིས་ཐར་བར་འགྱུར་བ་མཁྱེན།། 
འཇིག་རྟེན་ཀུན་མཆོག་སྟོབས་བཅུ་རྣམས་ཀྱི་ཡེ་ཤེས་ནི།། 
ཇི་སྙེད་ཕྱོགས་བཅུའི་ཆོས་ཀྱི་དབྱིངས་སུ་རབ་ཞུགས་ཀྱང་།། 
འདྲེན་པ་རྣམས་ལ་རྟོག་དང་རྣམ་པར་རྟོག་མི་འབྱུང་།། 
བདེ་གཤེགས་སྲས་པོ་དད་པ་རྒྱལ་ལ་དད་པར་བྱེད།།།། 
