༄༅༅།། རྒྱ་གར་སྐད་དུ།
སརྦ་ཏ་ཐཱ་ག་ཏ་ཀཱ་ཡ་བཱཀྩིཏྟ་གུ་ཧྱཱ་ལྃ་ཀཱ་ར་བྱཱུ་ཧ་ཏནྟྲ་རཱ་ཛཱ་ནཱ་མ།
བོད་སྐད་དུ།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་རྒྱན་གྱི་བཀོད་པ་ཞེས་བྱ་བའི་རྒྱུད་ཀྱི་རྒྱལ་པོ།
བླ་མ་དང་འཇམ་པའི་དབྱངས་ཀྱི་ཞབས་ཀྱི་པདྨོ་ལ་གུས་པས་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རྣལ་འབྱོར་གྱི་དབང་ཕྱུག་ཆེན་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཕྱག་རྒྱ་ཆེན་པོའི་དམ་ཚིག་གི་བྱིན་གྱིས་བརླབས་ཀྱིས་རྡོ་རྗེའི་སྐུ་ཆེན་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རིན་པོ་ཆེ་ཆེན་པོའི་ཅོད་པན་གྱི་རྩེ་མོའི་གཙུག་ཕུད་ཀྱིས་དབང་བསྐུར་བ་བརྙེས་པ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀྱི་ཏིང་ངེ་འཛིན་ཆེན་པོ་དང་ལྡན་པ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ལས་སྣ་ཚོགས་པ་ཆེན་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་མཆོད་པ་ཆེན་པོ་སྤྲོ་བའི་དམ་ཚིག་གི་གསང་བ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་དཀྱིལ་འཁོར་ཆེན་པོ་དམ་ཚིག་གི་དེ་ཁོ་ན་ཉིད་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་གསང་བ་ཆེན་པོའི་སྙིང་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀྱི་མངའ་བདག་ཆེན་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀུན་ཏུ་བཟང་པོ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་དཔེ་མེད་ཅིང་མི་མཉམ་པ་དང་མཉམ་པ་ནམ་མཁའ་ལྟ་བུ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་རིགས་དང་།
སྙིང་པོ་དང་ཕྱག་རྒྱ་དང་གསང་སྔགས་དང་རིག་པ་གཉིས་སུ་མེད་པར་གྱུར་པ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཕ་རོལ་ཏུ་ཕྱིན་པའི་སྙིང་པོ་ལ་དགའ་བ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ལྷག་པའི་ལྷའི་སྙིང་པོ་མཛེས་པ་དང་།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རྒྱན་ཆེན་པོ་བཀོད་པའི་དཀྱིལ་འཁོར་ཆེན་པོའི་སྙིང་པོ་ལ་ནམ་མཁའི་ཁམས་ཐམས་ཅད་ཀྱི་རྡུལ་ཕྲ་རབ་ཀྱི་རྡུལ་དང་མཉམ་པའི་རྡོ་རྗེ་ཡེ་ཤེས་ཆེན་པོ་འབའ་ཞིག་དང་ཐབས་ཅིག་ཏུ་བཞུགས་སོ།། 
དེའང་འདི་ལྟ་སྟེ།
སྒོ་མཐའ་ཡས་པ་ཞེས་བྱ་བའི་རྡོ་རྗེ་ཡུམ་ཆེན་མོ་དང་།
ནམ་མཁའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་།
ཨ་བོ་ཛའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་།
འགྱུར་བ་མེད་པའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་།
ཤེས་རབ་ཀྱི་ཕ་རོལ་ཏུ་ཕྱིན་མ་ཞེས་བྱ་བའི་རྡོ་རྗེ་ཡུམ་ཆེན་མོ་དང་།
གཞན་ཡང་མ་ལུས་ཤིང་ལུས་པ་མེད་པའི་འཇིག་རྟེན་གྱི་ཁམས་ཀྱི་རྡུལ་ཕྲ་རབ་དང་མཉམ་པའི་བརྩོན་འགྲུས་དང་ལྡན་པའི་རྡོ་རྗེ་བཙུན་མོ་སྟོང་ཕྲག་བརྒྱ་ལའང་འདི་ལྟ་སྟེ།
མདའི་མཚོན་ཆའི་ལག་ཅེས་བྱ་བའི་རྡོ་རྗེ་བཙུན་མོ་དང་།
དབང་ཕྱུག་ལ་ལྟ་བའི་རིམ་ཞེས་བྱ་བའི་རྡོ་རྗེ་བཙུན་མོ་དང་།
ཉེ་བར་ཞི་བའི་བཞིན་རས་ཞེས་བྱ་བའི་རྡོ་རྗེ་བཙུན་མོ་དང་།
གྱེན་དུ་བལྟ་བའི་བཞིན་རས་ཞེས་བྱ་བའི་རྡོ་རྗེ་བཙུན་མོ་དང་།
འདོད་པའི་ཟླ་མཚན་རྡོ་རྗེ་ཞེས་བྱ་བའི་རྡོ་རྗེ་བཙུན་མོ་དང་།
བརྡ་སྤྲོད་པ་མ་ཞེས་བྱ་བའི་རྡོ་རྗེ་བཙུན་མོ་དང་།
འབྲི་བའི་སྒོ་ཞེས་བྱ་བའི་རྡོ་རྗེ་བཙུན་མོ་དང་།
རོལ་བ་དང་ལྡན་པ་ཞེས་བྱ་བའི་རྡོ་རྗེ་བཙུན་མོ་དང་།
འདོད་པའི་མཆོག་ཅེས་བྱ་བའི་རྡོ་རྗེ་བཙུན་མོ་དང་།
དབང་ཕྱུག་གི་བདེ་བའི་སྒོ་ཞེས་བྱ་བའི་རྡོ་རྗེ་བཙུན་མོ་དང་།
དམིགས་པའི་སྒོ་ཞེས་བྱ་བའི་རྡོ་རྗེ་བཙུན་མོ་དང་།
བྲང་ལས་སྐྱེས་ཞེས་བྱ་བའི་རྡོ་རྗེ་བཙུན་མོ་སྟེ།
དེ་དག་ལ་སོགས་པ་རྡོ་རྗེ་བཙུན་མོ་རྣམས་ཀྱིས་ཡོངས་སུ་བསྐོར་ཅིང་མདུན་དུ་བདར་ཏོ།། 
གཞན་ཡང་དཔག་ཏུ་མེད་པའི་རྡོ་རྗེ་ཕོ་ཉ་མོ་ཆེན་པོ་རྣམས་དང་ཐབས་ཅིག་ཏུ་བཞུགས་ཏེ།
དེ་ཡང་འདི་ལྟ་སྟེ།
སྙིང་སྐུལ་བར་བྱེད་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་།
གདུག་པ་ཐམས་ཅད་འགུགས་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་།
རྗེས་སུ་མཉེས་པ་རྡོ་རྗེ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་།
ཁྲག་འགུགས་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་།
ཐམས་ཅད་འཕྲོག་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་ལ་སོགས་པའོ།། 
གཞན་ཡང་འཇིག་རྟེན་གྱི་ཁམས་རྒྱས་པའི་རྡོ་རྗེ་སྒོ་སྲུང་མ་ཆེན་མོ་རྣམས་དང་ཡང་ཐབས་ཅིག་སྟེ།
དེའང་འདི་ལྟ་སྟེ།
རྡོ་རྗེ་འབེབས་པ་ཞེས་བྱ་བའི་རྡོ་རྗེ་སྒོ་སྲུང་མ་ཆེན་མོ་དང་།
དམ་ཚིག་གསུམ་ལྡན་ཞེས་བྱ་བའི་རྡོ་རྗེ་སྒོ་སྲུང་མ་ཆེན་མོ་དང་།
འཇིག་པའི་ཡན་ལག་ཅན་ཞེས་བྱ་བའི་རྡོ་རྗེ་སྒོ་སྲུང་མ་ཆེན་མོ་དང་།
ཐོག་མ་པ་ཞེས་བྱ་བའི་རྡོ་རྗེ་སྒོ་སྲུང་མ་ཆེན་མོ་དང་།
གདུལ་དཀའ་འདུལ་ཞེས་བྱ་བའི་རྡོ་རྗེ་སྒོ་སྲུང་མ་ཆེན་མོ་ལ་སོགས་པའོ།། 
གཞན་ཡང་མི་མཉམ་པ་དང་མཉམ་པའི་རྡོ་རྗེ་བྲན་མོ་ཆེན་མོ་རྣམས་དང་ཡང་ཐབས་ཅིག་སྟེ།
དེའང་འདི་ལྟ་སྟེ།
སྐུ་གསུང་ཐུགས་ཐམས་ཅད་རྡོ་རྗེས་འཆིང་བ་མ་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་།
འཇིགས་པའི་མེའི་གདོང་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་།
གཙིགས་ཤིང་རྣམ་པར་འགྱུར་བའི་གདོང་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་།
འཇིག་རྟེན་གསུམ་འཆིང་བ་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་།
བསྐལ་པར་གནས་པ་ཞེས་བྱ་བ་ལ་སོགས་པའི་རྡོ་རྗེ་བྲན་མོ་ཆེན་མོའོ།། 
གཞན་ཡང་དཔེ་མེད་པའི་རྡོ་རྗེ་རོལ་པ་མོ་ཆེན་མོ་རྣམས་དང་ཡང་ཐབས་ཅིག་སྟེ།
དེའང་འདི་ལྟ་སྟེ།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་དགྱེས་པ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་།
ཀུན་ནས་འབེབས་པ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་།
འཇིག་རྟེན་གསུམ་རབ་ཏུ་འཇོམས་པ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་།
རབ་ཏུ་དགའ་བའི་རྗེས་སུ་འགྲོ་བ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་།
ཐམས་ཅད་དགའ་བར་བྱེད་པ་ཞེས་བྱ་བ་ལ་སོགས་པའི་རྡོ་རྗེ་རོལ་པ་ཆེན་མོ་ལ་སོགས་པའོ།། 
གཞན་ཡང་ནམ་མཁའི་ཁམས་ཐམས་ཅད་རྒྱས་པར་གང་བའི་རྡོ་རྗེའི་ཡབ་རྣམས་དང་ཡང་ཐབས་ཅིག་སྟེ།
དེའང་འདི་ལྟ་སྟེ།
འདོད་པའི་དབང་ཕྱུག་ཅེས་བྱ་བའི་རྡོ་རྗེའི་ཡབ་ཆེན་པོ་དང་།
མཁའ་འགྲོའི་རྡོ་རྗེ་དབང་ཕྱུག་དང་།
དྲིའི་དབང་ཕྱུག་དང་།
སྟུག་པོ་བཀོད་པ་དང་།
ཟླ་བའི་འོད་དང་།
འདུན་པ་སྲེལ་དང་།
སྐྱེ་བོ་ཡོངས་སུ་དོར་བ་དང་།
ལེགས་པར་སྦྱངས་པ་དང་།
འདོད་པའི་རྡོ་རྗེ་དང་།
གདུང་བ་སྐྱེད་པ་དང་།
འདུལ་བར་བྱེད་པ་དང་།
གདུག་པ་ཐམས་ཅད་སེལ་བར་བྱེད་པ་དང་།
དེ་ཁོ་ན་ཉིད་ཀྱི་མགོན་པོ་དང་།
གནས་པ་པོ་དང་།
བརྩེ་བ་ཅན་དང་།
ཆོས་འཆང་དང་།
བསྐྱོད་པ་པོ་དང་།
སྦོ་བ་པོ་དང་།
འཆིང་བ་པོ་དང་།
སྐོར་བ་པོ་དང་།
དེ་དག་ལ་སོགས་པ་རྡོ་རྗེ་ཡབ་རྣམས་སོ།། 
གཞན་ཡང་མཐའ་ཡས་པའི་རྡོ་རྗེ་ཕོ་ཉ་མོ་འཕྲོག་པའི་རྡོ་རྗེ་བྲན་པོ་རྡོ་རྗེའི་ཚོགས་དང་ཐབས་ཅིག་སྟེ།
དེའང་འདི་ལྟ་སྟེ།
རྡོ་རྗེ་རླུང་ཞེས་བྱ་བ་དང་།
རྡོ་རྗེ་མེ་དང་།
རྡོ་རྗེ་མི་འཁྲུགས་པ་དང་།
རྡོ་རྗེ་ཆུ་དང་།
གཞན་ཡང་རྡོ་རྗེ་རྒྱལ་པོ་ཆེན་པོ་བཞི་ལ་འདི་ལྟ་སྟེ།
ཞི་བར་བྱེད་པ་དང་།
རྒྱས་པར་བྱེད་པ་དང་།
དབང་དུ་བྱེད་པ་དང་།
མི་ཤེས་པ་ཐམས་ཅད་ཟད་པར་བྱེད་པ་སྟེ།
དེ་དག་ལ་སོགས་པའོ།། 
གཞན་ཡང་མཆོག་ཏུ་རྒྱ་ཆེན་པོ་སངས་རྒྱས་ཀྱི་ཡེ་ཤེས་རབ་ཏུ་གནས་པའི་མཆོད་པ་དང་ལྡན་པ་བཅོམ་ལྡན་འདས་སྟོན་པ་རྟག་པ་མཆོག་གི་མངའ་བདག་སྟེ།
ཀུན་ཏུ་བཟང་པོའི་སྐུ་ཡི་ནི།། 
འཇིག་རྟེན་གསུམ་གྱི་དཀྱིལ་འཁོར་སྤྲོས།། 
བཅོམ་ལྡན་རྡོར་འཛིན་ལེགས་པར་བཞུགས།། 
གསང་བ་རྒྱན་གྱི་སྦྱོར་བས་སོ།། 
དེ་ནས་དེ་བཞིན་གཤེགས་པ་ཐམས་ཅད་སྐྱེད་པར་བྱེད་པའི་ཡུམ་གསང་བའི་རྡོ་རྗེ་འདུས་པ་ཐོབ་སྟེ།
དེ་བཞིན་གཤེགས་པ་ཐམས་ཅད་ཀྱི་ཡབ་དང་ལྷན་ཅིག་ཏུ་དགའ་བའི་བདེ་བ་རྗེས་སུ་བྱུང་སྟེ་འཁོར་དང་བཅས་པ་རྣམས་བཅོམ་ལྡན་འདས་ཀྱི་སྤྱན་སྔར་ལྷགས་ཏེ།
རྡོ་རྗེའི་གླུ་འདིས་མངོན་པར་བསྟོད་ནས་ཞུ་བ་ཞུས་པ།
སངས་རྒྱས་ཀུན་དོན་ཁྱོད་ཕྱག་འཚལ།། 
རྡོ་རྗེ་འབྱུང་བ་ཁྱོད་ལ་འདུད།། 
ཐུགས་ཀྱི་རིན་ཆེན་མཆོག་ཁྱོད་འདུད།། 
ཆོས་ཀྱི་བློ་གྲོས་ཁྱོད་ལ་འདུད།། 
ཆོས་རྣམས་ཀུན་མཆོག་ཁྱོད་ལ་འདུད།། 
སྣ་ཚོགས་དགོངས་པ་ཁྱོད་ལ་འདུད།། 
དམ་ཚིག་མཆོག་གི་མཆོག་ཁྱོད་འདུད།། 
རྡོ་རྗེ་སེམས་དཔའ་ཕྱག་འཚལ་འདུད།། 
གྲགས་པ་ཆེན་པོ་བདག་ཅག་ནི།། 
མགོན་པོ་ཁྱོད་ལ་ཞུ་བ་ཞུ།། 
སངས་རྒྱས་ཐམས་ཅད་སྐྱེད་བྱེད་ཡུམ།། 
དཀྱིལ་འཁོར་གྱི་ནི་དཀྱིལ་འཁོར་མཆོག།
དེ་ནས་བཅོམ་ལྡན་འདས་རྡོ་རྗེ་སེམས་དཔའ་དེས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཡུམ་རྣམས་ལ་འདི་སྐད་ཅེས་བཀའ་སྩལ་ཏོ།། 
དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་དེ་སྐད་མ་སྨྲ་ཞིག།
འཇིག་རྟེན་ཐམས་ཅད་ལ་ཁྱབ་པའི་དཀྱིལ་འཁོར་གྱི་རྒྱལ་པོ་ཆེན་པོ་འདི་ལ་མ་འོངས་པའི་སེམས་ཅན་རྣམས་དད་པར་མི་འགྱུར་ཞིང་རང་གི་སེམས་ཡོངས་སུ་སུན་འབྱིན་ལ་དེས་མ་མཐོང་བའི་ཆོས་ལ་མ་དད་པས་རང་གི་སེམས་ཡང་དག་པར་སུན་ཕྱུང་སྟེ།
མནར་མེད་པ་རྣམས་སུ་སྐྱེས་ནས་བསྐལ་པ་སྟོང་ཕྲག་མང་པོར་མནར་མེད་པའི་སྡུག་བསྔལ་རྗེས་སུ་འབྱུང་བར་འགྱུར་རོ།། 
དེ་བརྒྱ་ལམ་ན་མནར་མེད་པའི་སྡུག་བསྔལ་ལས་གྲོལ་ཏེ།
མི་རྣམས་སུ་སྐྱེས་པར་གྱུར་ཀྱང་རྣམ་པར་འགྱུར་བའི་བཞིན་དུ་འགྱུར་རོ།། 
བརྗེད་ངས་པ་རྣམས་དང་།
བློ་གྲོས་ཆུང་བ་རྣམས་དང་།
ཁྱི་དང་།
བྱ་རོག་དང་།
བྱི་ལ་དང་།
ཕག་དང་།
སྟག་དང་།
གླང་པོ་ཆེ་དང་།
སེང་གེའི་ང་རོ་འདྲ་བདག་ཏུ་འགྱུར་རོ།། 
དེ་དང་འདྲེ་བར་མི་བྱ་ཞིང་བལྟ་བར་མི་བྱའོ།། 
དེ་ནས་དེ་བཞིན་གཤེགས་པ་ཐམས་ཅད་བསྐྱེད་པའི་ཡུམ་དེ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཇི་ལྟར་སེམས་ཅན་དེ་རྣམས་ཀྱི་མནར་མེད་པའི་སྡུག་བསྔལ་ཟད་པར་འགྱུར།
བཅོམ་ལྡན་འདས་ཀྱིས་བཀའ་སྩལ་པ།
གང་གིས་འདིའི་མིང་གཟུང་ན་ཡོངས་སུ་ཟད་པར་འགྱུར་རོ།། 
བསོད་ནམས་དེའི་རྒྱུས་དེའི་ལས་ཀྱི་སྒྲིབ་པ་ཟད་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སྐལ་བ་ཅན་དུ་འགྱུར་རོ།། 
དེ་ནས་དེ་དག་ཡིད་དགའ་བ་སྐྱེས་ནས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བསྟན་དུ་གསོལ།
བསོད་ནམས་དང་ཡེ་ཤེས་ཀྱི་ཚོགས་ཀྱི་རྒྱུས་དཀྱིལ་འཁོར་ཆེན་པོའི་རྒྱལ་པོ་སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་གང་མ་འོངས་པའི་སེམས་ཅན་རྣམས་ཀྱིས་དྲན་པ་ཙམ་གྱིས་སངས་རྒྱས་ཀྱི་བྱང་ཆུབ་ཐོབ་པར་འགྱུར་རོ།། 
དེ་ནས་བཅོམ་ལྡན་འདས་ཀྱིས་ཀུན་ཏུ་བཟང་པོ་ཆེན་པོ་འོད་འཕྲོ་བ་གསལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
རང་གི་སྐུ་དང་གསུང་དང་ཐུགས་རྡོ་རྗེ་རྣམས་ལས་དེ་བཞིན་གཤེགས་པ་ཐམས་ཅད་ཀྱི་སྐུའི་དམ་པ་འདི་བཀའ་སྩལ་པ།
དཀྱིལ་འཁོར་ཀུན་གྱི་ཡུམ་གྱུར་པ།། 
སྟོང་ཉིད་ཡེ་ཤེས་ཉིད་དུ་བཤད།། 
ཅི་ཞིག་ང་ཡིས་བསྟན་པར་བྱ།། 
རྟོག་པ་ཐམས་ཅད་རྣམ་པར་སྤངས།། 
སེམས་ཅན་རྣམས་ལ་ཕན་བཞེད་པ།། 
གང་ཞིག་ཅུང་ཟད་བསྟན་པར་བྱ།། 
དེ་ཀུན་སྒྱུ་མས་སྒྱུ་མའོ།། 
འགྲོ་བ་སྒྱུ་མ་ལྟ་བུར་ཤེས།། 
དེས་ན་སྒྱུ་མ་ལྟ་བུ་ཡིས།། 
སྒྱུ་མ་ལྟ་བུའི་དཀྱིལ་འཁོར་བྱ།། 
ནམ་མཁའི་ཁམས་ཀྱིས་ཁྱབ་པ་ཡི།། 
ཐམས་ཅད་ཡུམ་གྱིས་ཡང་དག་འཁྲུགས།། 
ཕྱི་རོལ་ཡང་ནི་བརྟག་པར་བྱ།། 
གསང་བའི་དཀྱིལ་འཁོར་ཡུམ་རྣམས་ཀྱིས།། 
དབེན་ཞིང་དགའ་བའི་གནས་སུ་ནི།། 
ཡིད་ཀྱི་ལེགས་པར་འདུས་བྱས་པ།། 
ནམ་མཁའ་ལ་ནི་ཐིག་གིས་གདབ།། 
ཐོག་མར་དེ་ཡིས་དམ་པས་སོ།། 
དེ་ནས་རྣལ་འབྱོར་ཆེན་པོས་ཐིག།
གསང་བའི་ཡུམ་གྱི་དཀྱིལ་འཁོར་རོ།། 
མུ་ཁྱུད་དག་གི་རྣམ་མདུན་དུ།། 
ཀུན་ནས་ཡོངས་སུ་བསྐོར་བར་བྱ།། 
དབུས་ཀྱི་ཆ་རུ་དཀྱིལ་འཁོར་ནི།། 
འཁོར་ལོ་ལྟ་བུར་བྲི་བར་བྱ།། 
ཀུན་ནས་བརྒྱད་གཉིས་མཛེས་པ་ནི།། 
དཀྱིལ་འཁོར་བཞི་ཡི་དབུས་སུའོ།། 
འཁོར་ལོའི་ལྟེ་བའི་དབུས་སུ་ནི།། 
པདྨ་ཟེའུ་འབྲུ་ལྡན་པ་བྲི།། 
མཚམས་དང་མཚམས་སུ་འདབ་མ་ནི།། 
ཇི་ལྟ་བ་བཞིན་བསྙེམས་བཅས་པས།། 
སྲད་བུ་ལྔ་ཡིས་ཡང་དག་འཁྲུགས།། 
སྲད་བུ་བཞི་ཡིས་ཉེ་བར་སྤྲས།། 
སྒོ་བཞི་དང་ནི་ཡང་དག་ལྡན།། 
རྟ་བབས་སེང་གེ་དག་གིས་བརྒྱན།། 
གདུགས་དང་རྒྱལ་མཚན་བ་དན་སོགས།། 
བླ་རེས་སྟེང་དུ་བྲེས་པ་དང་།། 
རིན་ཆེན་རྡོ་རྗེས་པད་ལྡན་སྔོན།། 
དཔག་བསམ་ཤིང་གི་ལྕུག་མས་ཁྱབ།། 
བུམ་བཟང་རིན་ཆེན་ལྡན་པའི་མཆོག།
རྒྱན་ཕྲེང་གླང་པོ་ལྡན་པ་ནི།། 
ཕྱི་རོལ་གནས་ཏེ་ལེགས་པར་བྲིས།། 
རྟོག་དང་མི་རྟོག་རྣམ་སྤངས་ཏེ།། 
དཀྱིལ་འཁོར་རྒྱལ་པོའི་དབུས་སུ་ནི།། 
གསང་བ་རྒྱན་གྱི་རྡོ་རྗེ་བྱ།། 
མཉམ་པར་གཞག་ཅིང་སྤྲོ་བ་ཡིས།། 
སེམས་ཀྱིས་བྲི་བ་ཉིད་དུ་བྱ།། 
དེ་ནས་ལྷ་མོ་ཞལ་བཞི་མ།། 
ཤེས་རབ་ཕ་རོལ་ཕྱིན་དགེ་བ།། 
ཕྱག་བཞི་པ་ལ་སྤྱན་ཡངས་མ།། 
ཕྱག་གཉིས་ཀྱིས་ནི་ཆོས་འཆད་ཅིང་།། 
བཞི་པའི་གཡས་པར་རྡོ་རྗེ་སྟེ།། 
གཡོན་པ་པདྨས་རྣམ་པར་བརྒྱན།། 
དཀར་དང་དམར་པོ་ཆེར་སྔོ་བ།། 
སྔོ་བསངས་རིན་ཆེན་མཆོག་མཛེས་འོད།། 
གཙུག་ན་རིན་ཆེན་གཙུག་ཏོར་ཆེ།། 
གཙུག་རྒྱན་ཅོད་པན་དམ་པ་ཅན།། 
སྐལ་བ་ཆེན་པོ་འོད་ལྡན་མ།། 
རྒྱན་རྣམས་ཀུན་གྱིས་རྣམ་པར་བཀླུབས།། 
གོས་ཀྱིས་སྟོད་ནི་ལེགས་བསྒྲིབས་པ།། 
བཞིན་གྱི་དཀྱིལ་འཁོར་འཛུམ་བཅས་ཤིང་།། 
སྣ་ཚོགས་གོས་ནི་ལེགས་གྱོན་པ།། 
དབུ་མའི་ཞལ་རས་གསེར་གྱི་འོད།། 
ཞབས་གཉིས་དབུས་སུ་འཁོར་ལོ་སྟེ།། 
མདུན་ན་རིན་ཆེན་བདུན་གནས་པ།། 
པདྨ་མཆོག་ལྡན་སེང་གེའི་ཁྲི།། 
ཟླ་བ་རྡོ་རྗེ་འཛིན་པའི་གདན།། 
ཉི་མའི་དཀྱིལ་འཁོར་འོད་འཕྲོ་བ།། 
རྒྱབ་ཏུ་ཉི་མའི་དཀྱིལ་འཁོར་ནི།། 
དཔའ་བོ་དེ་ཡིས་བྲི་བར་བྱ།། 
འདི་ཡི་མདུན་དུ་བྲི་བྱ་བ།། 
དཔའ་བོ་མཐའ་ཡས་པ་ཡི་ཞལ།། 
སྟོང་ཕྲག་དུ་མའི་ཕྱག་ལྡན་མ།། 
མཚན་ཉིད་ཐམས་ཅད་ཡང་དག་རྫོགས།། 
རྒྱན་རྣམས་ཀུན་གྱིས་རྣམ་པར་བརྒྱན།། 
ཕྱག་གིས་རྡོ་རྗེ་པདྨ་འཆང་།། 
སྣ་ཚོགས་ཕྱག་རྒྱས་ཕྱག་གཞན་དཀྲིགས།། 
གཙུག་ལྡན་དར་གྱི་ཅོད་པན་ཅན།། 
དབུ་རྒྱན་པདྨའི་བཞིན་རས་མ།། 
ཟླ་བའི་དཀྱིལ་འཁོར་དག་ལ་བཞུགས།། 
དེ་འོད་ཉི་མ་ལྟ་བུའི་འོད།། 
དཔའ་བོའི་རྣལ་འབྱོར་ལྡན་པ་ཡི།། 
དཔའ་བོ་དེས་ནི་བྲི་བར་བྱ།། 
རྡོ་རྗེ་སེམས་དཔར་བདག་བསྒོམས་ཏེ།། 
དེར་ནི་བསྙེམས་པས་འགྲོ་བར་བྱ།། 
དཔའ་བོས་ལྷོ་རུ་བྲི་བྱ་བ།། 
གཤིན་རྗེའི་འདབ་མ་མཛེས་པ་ལ།། 
མཆོག་སྦྱིན་ནམ་མཁའ་དགེ་མ་ཡང་།། 
རིན་ཆེན་ཁྲི་ལ་ལེགས་པར་བཞུགས།། 
བཞིན་རས་སྔོ་ལ་སྤྱན་དཀར་བ།། 
འཛུམ་བཅས་ནོར་བུའི་འོག་པག་ཅན།། 
མགུལ་རྒྱན་རིན་ཆེན་ཕྲེང་བ་མཆོག།
རྐང་གདུབ་གདུ་བུ་རིན་པོ་ཆེ།། 
ཡིད་བཞིན་ནོར་བུའི་ལག་པ་ཅན།། 
སྦྱིན་པའི་ཕ་རོལ་ཕྱིན་དགོངས་མ།། 
དེ་ནས་བློ་ལྡན་རབ་སོང་སྟེ།། 
ནུབ་ཏུ་ཡང་ནི་དེ་བཞིན་དུ།། 
དཔལ་དང་ལྡན་པས་ལེགས་པར་བྲི།། 
ཆུ་ལས་སྐྱེས་མ་ཡིད་འཕྲོག་མ།། 
དམར་པོའི་གོས་འཛིན་དག་པ་མ།། 
གཙུག་ན་ཅོད་པན་གྱིས་སྤྲས་མ།། 
སྦྲུལ་རྒྱན་སྣ་ཚོགས་ལུས་ཅན་མ།། 
དར་དང་རིན་ཆེན་གྱིས་བཀླུབས་མ།། 
པདྨ་འབྱེད་པའི་སྦྱོར་བ་ཡི།། 
ཕྱག་གི་ལོ་འདབ་དང་ལྡན་པས།། 
ཟླ་བའི་གདན་ལ་ཡང་དག་བཞུགས།། 
ཉི་མ་དུ་མའི་སྣང་བ་ཅན།། 
ཇི་ལྟར་རིགས་པ་བྲི་བར་བྱ།། 
དེ་ནས་བྱང་དུ་ཕྱིན་ནས་སུ།། 
སོང་སྟེ་དཔའ་བོས་བྲི་བྱ་བ།། 
མི་གཡོ་བཞིན་རས་གྲགས་ཆེན་མ།། 
མར་གད་འབར་བ་མཚུངས་པ་མོ།། 
དཀར་པོའི་དར་གྱིས་ཡང་དག་བཀླུབས།། 
གཙུག་ན་ནོར་བུ་ཅོད་པན་བཟང་།། 
གཙུག་རྒྱན་སྣ་ཚོགས་དག་གིས་སྤྲས།། 
རྡོ་རྗེ་དྲིལ་བུའི་ལག་བཀྲ་མ།། 
སྣ་ཚོགས་རྒྱན་དང་གོས་ལྡན་པས།། 
ཟླ་བའི་གདན་ལ་ཡང་དག་བཞུགས།། 
འོད་ཀྱིས་གཏམས་པའི་དཀྱིལ་འཁོར་མཆོག།
དེ་ནས་མཚམས་ཀྱི་འདབ་མ་ལ།། 
མེ་ཏོག་བདུག་པ་དྲི་ལྡན་མ།། 
རྡོ་རྗེ་སྣང་བྱེད་དག་པ་མའི།། 
མཆོད་པ་སྔགས་རིག་པ་ཡིས་བྲི།། 
གཟུགས་སྒྲ་དྲི་དང་རོ་དང་རེག།
རང་གི་བདག་པོའི་ཕྱོགས་སུའོ།། 
འདབ་མ་འདབ་མར་ཐམས་ཅད་དུ།། 
བཞད་དང་སྒེག་དང་དབྱངས་ཆེན་མོ།། 
གར་གྱི་ཕྱག་རྒྱ་གྲགས་ཆེན་པོ།། 
སྔགས་པས་འབད་དེ་བྲི་བར་བྱ།། 
པདྨ་ལས་སྐྱེས་འདབ་མ་ལ།། 
ཐམས་ཅད་དུ་ནི་འགྲུབ་པ་བྲི།། 
སྒོ་རྣམས་དག་ནི་ཐམས་ཅད་ལ།། 
སྒོ་སྐྱོང་བ་ནི་རྣམ་བཞི་དང་།། 
ཕྱི་རོལ་དུ་ཡང་ལྷ་ལ་སོགས།། 
མིང་ནི་ཡང་དག་བྲི་བར་བྱ།། 
དེ་ནས་ཁྲུས་བྱས་ལུས་བྱུགས་ལ།། 
མེ་ཏོག་བདུག་སོགས་ཀྱིས་བདུགས་ཏེ།། 
སྣ་ཚོགས་གོས་ནི་རབ་གྱོན་ལ།། 
མེ་ཏོག་ཕྲེང་དང་གོས་ཀྱིས་བརྒྱན།། 
གཙུག་ཕུད་ཅོད་པན་དང་ལྡན་ཞིང་།། 
མཛེས་པའི་དར་གྱིས་ཡང་དག་བཀླུབས།། 
རྡོ་རྗེ་དྲིལ་བུ་ལག་པར་ལྡན།། 
སྦྱོར་བ་བཟང་པོའི་རྣམ་གཞག་གིས།། 
དེ་ནས་ཐམས་ཅད་དགུག་པར་བྱ།། 
རྡོ་རྗེ་མ་མོ་དཀའ་ཐུབ་ཆེ།། 
བཟློག་དང་རྣལ་མའི་ཕྱག་རྒྱ་ཡིས།། 
རྡོ་རྗེ་སེམས་དཔའ་བཟླས་ནས་སུ།། 
རྡོ་རྗེའི་སྦྱོར་བས་གར་བྱ་ཞིང་།། 
ལན་གསུམ་དུ་ནི་གཡས་བསྐོར་བས།། 
རྡོ་རྗེ་མ་མོའི་དཀྱིལ་འཁོར་རྣམས།། 
དམ་ཚིག་ལྡན་པ་ཐམས་ཅད་བྱོན།། 
གླུ་དབྱངས་ཀྱི་ནི་རྒྱལ་པོས་བསྐུལ།། 
རང་གི་སློབ་མའི་ཚོགས་གར་གྱིས།། 
དྲེགས་པ་ཡིས་ནི་གཡས་དང་གཡོན།། 
འགྱིང་བ་དང་ནི་འདུད་པར་བྱ།། 
འདིར་གཤེགས་འདིར་གཤེགས་སེམས་ཅན་དོན་མཛད་བརྩོན་པ་པོ།། 
སེར་སྣ་མི་མངའ་སངས་རྒྱས་ཚོགས་མཆོག་མཐའ་དག་དང་།། 
བདེ་གཤེགས་དམ་པའི་ཡུམ་གྱུར་སྲིད་པའི་སྐྱེད་པ་པོ།། 
ཕ་རོལ་དོན་མཛད་དུས་ལ་དེ་རིང་བབ་པ་ལགས།། 
ཞེས་སོ།། 
དེ་ནས་དེ་དག་རང་ཉིད་ཀྱིས།། 
རྫུ་འཕྲུལ་རྣམ་པར་འཕྲུལ་པས་བྱོན།། 
མཚན་མ་དག་ནི་བཟང་པོ་རྣམས།། 
དཀྱིལ་འཁོར་དག་ཏུ་བལྟ་བར་བྱ།། 
རང་ངམ་གཞན་ལ་འབབ་སོགས་པའི།། 
མཚན་མ་ཇི་ལྟར་མཐོང་བ་ན།། 
དེ་ཚེ་ངེས་པར་མ་མོ་ནི།། 
བདེ་གཤེགས་ཐུགས་ཀྱི་དགོངས་པར་བྱོན།། 
དེ་ནས་མཆོད་ཡོན་ཞབས་བསིལ་ཆོ་ག་ཇི་བཞིན་རབ་བརྟགས་ཏེ།། 
དེ་ཚེ་བབས་པའི་སེམས་ཅན་བསོད་ནམས་ལྡན་ལ་དྲི་བར་བྱ།། 
གལ་ཏེ་དེ་ནི་མི་སྨྲ་བ་ན་ཧཱུྃ་གི་ཡི་གེ་དང་།། 
ལྡན་པའི་གླུ་དབྱངས་ཅན་གྱིས་ཡོངས་སུ་བསྐུལ་བ་ཉིད་དུ་བྱའོ།། 
དེ་ནས་ཤེས་རབ་ལྡན་མ་གཞུག།
སློབ་མའི་གཙོ་བོ་ཐལ་སྦྱར་ཏེ།། 
མིག་ལ་མིག་དར་གྱིས་གཡོགས་ལ།། 
རབ་དགའ་བདག་ཡིན་ཡང་དག་དགའ།། 
མ་མོ་ཐམས་ཅད་ལ་དམིགས་ཏེ།། 
དེར་ནི་མེ་ཏོག་དོར་བར་བྱ།། 
མེ་ཏོག་གང་ལ་ལྷུང་གྱུར་པ།། 
མ་མོ་དེ་ནི་དེ་ཡིས་འགྲུབ།། 
དེ་ནས་གོ་རིམས་ཇི་བཞིན་དུ།། 
སྒོ་སྐྱོང་བ་ནས་བརྩམས་ནས་སུ།། 
ཤེས་རབ་ཕ་རོལ་ཕྱིན་པའི་བར།། 
སློབ་མ་ལ་ནི་བཤད་པར་བྱ།། 
དམ་ཚིག་ཐོབ་པར་གྱུར་ནས་སུ།། 
སྡོམ་པ་དག་ནི་གཟུང་བར་བྱ།། 
མ་མོའི་སྔགས་དང་ཕྱག་རྒྱ་ནི།། 
མཉམ་པར་གཞག་པས་བསྟན་པར་བྱ།། 
གཞན་དུ་སློབ་དཔོན་བློ་ངན་ནི།། 
ངེས་པར་དམྱལ་བར་འགྲོ་བར་འགྱུར།། 
དེས་ཀྱང་ཡང་དག་དེ་འགྲུབ་ཅིང་།། 
མྱུར་དུ་དམྱལ་བར་འགྲོ་བར་འགྱུར།། 
བགེགས་དང་ལོག་པར་འདྲེན་པའམ།། 
རིམས་དང་གདོན་དང་དུག་སོགས་ཀྱིས།། 
གདུངས་ཏེ་ནད་ཀྱིས་རྒྱུན་དུ་ནི།། 
འཆི་བ་རུ་ཡང་འགྱུར་བ་ཡིན།། 
རྡོ་རྗེ་སློབ་དཔོན་སྨད་པ་ན།
རྟག་ཏུ་དམྱལ་བ་ཉིད་དུ་ནི།། 
རབ་ཏུ་རྨོངས་པའི་སློབ་མ་འགྲོ།། 
མཁའ་ལས་རྡོ་རྗེ་ཇི་བཞིན་ནོ།། 
དེས་ན་བུ་ཀྱེ་དམ་ཚིག་ནི།། 
ཁྱོད་ཀྱིས་རྟག་ཏུ་སྲུང་བར་བྱོས།། 
མ་མོ་ཀུན་གྱི་སྡོམ་པ་ནི།། 
ཐེག་པ་ཆེན་པོའི་ཆོ་གས་གནས།། 
དེ་ནས་ཡང་བཅོམ་ལྡན་འདས་ཀྱིས་ཏིང་ངེ་འཛིན་ལ་བཞུགས་ཏེ།
རྡོ་རྗེ་འཛིན་པ་ཐམས་ཅད་ཀྱི་ཡུམ་རྣམས་ཀྱི་དམ་ཚིག་བཀའ་སྩལ་པ།། 
རིན་ཆེན་སེམས་ཀྱི་དམ་ཚིག་གིས།། 
རྣམ་པ་གསུམ་ནི་སྦྱང་བར་བྱ།། 
ཐོག་མཐའ་བར་གྱི་སྦྱོར་བ་ཡིས།། 
ཆུང་འབྲིང་མཆོག་གི་དབྱེ་བ་ཡིས།། 
དེ་འདྲའི་དམ་ཚིག་ཡང་དག་པ།། 
སངས་རྒྱས་ཀུན་གྱིས་བཀའ་སྩལ་ཏོ།། 
ཇི་སྲིད་སེམས་ནི་སྦྱངས་ཀྱི་བར།། 
འབད་པ་ཡིས་ནི་བསྒོམ་པར་བྱ།། 
བུད་མེད་ཐམས་ཅད་མཐོང་བ་ན།། 
ལན་གསུམ་དུ་ནི་བསྐོར་ནས་ཀྱང་།། 
སྤྱི་བོར་ཕྱག་ནི་བྱས་ནས་སུ།། 
ལན་གསུམ་བར་དུ་གསོལ་བ་གདབ།། 
བདག་ནི་མ་ཁྱོད་བུ་ཡིན་ཏེ།། 
ཇི་སྲིད་བྱང་ཆུབ་ཐོབ་པར་འགྱུར།། 
བྱང་ཆུབ་ཡན་ལག་ནུ་མ་ལས།། 
བྱུང་མ་རང་གི་འོ་མས་སྐྱོངས།། 
དེ་ནས་སྦྱོར་ལྡན་རབ་དགེ་བའི།། 
དབང་བསྐུར་བ་ནི་སྦྱིན་པར་བྱ།། 
གསེར་ལ་སོགས་པའི་བུམ་པ་རུ།། 
དྲི་ཡི་ཆུས་ནི་ཡོངས་བཀང་ལ།། 
དར་དང་རས་སོགས་ཀྱིས་གཡོགས་ཏེ།། 
མེ་ཏོག་ཆུན་པོས་མགུལ་བརྒྱན་ནས།། 
རིན་ཆེན་སྨན་གྱིས་རབ་བཀང་བའི།། 
གཅིག་ལྷག་བཅུ་དྲུག་བཟང་པོ་ལ།། 
མ་མོའི་སྙིང་པོ་ཉིད་ཀྱིས་ནི།། 
བརྒྱ་རྩ་བརྒྱད་དུ་བཟླས་པ་ཡིས།། 
སྔགས་ཤེས་པས་ནི་དབང་བསྐུར་རོ།། 
སློབ་མ་ཞི་བ་བཟང་པོ་ཡིས།། 
ཐོག་མར་ཞུ་བ་བྱས་ནས་ཀྱང་།། 
ཞབས་གཉིས་ལ་ནི་མགོས་བཏུད་ནས།། 
བདག་ནི་ཆེ་གེ་མོ་རྡོ་རྗེ།། 
བྱང་ཆུབ་སེམས་ནི་རྣམ་བསྒོམས་པའོ།། 
སློབ་དཔོན་ཞབས་ཀྱི་ཆུ་སྐྱེས་ལ།། 
དབང་བསྐུར་ཕྱིར་ནི་ཞུ་བ་བགྱིད།། 
སྐལ་བ་ཆེན་པོ་བདག་ལ་སྩོལ།། 
སློབ་དཔོན་མཆོག་ཏུ་རྨད་བྱུང་བ།། 
དབང་བསྐུར་རྒྱལ་བ་ཐམས་ཅད་ཀྱིས།། 
སངས་རྒྱས་བྱང་ཆུབ་རབ་སྒྲུབ་པ།། 
དེས་ནི་བདག་གི་སེམས་ཅན་རྣམས།། 
དོན་གྱི་དམ་པ་བདག་གིས་བགྱི།། 
སངས་རྒྱས་ཀུན་གྱིས་དོན་བགྱིད་པ།། 
བརྟུལ་ཞུགས་བཟང་པོ་ཁྱོད་ཀྱི་དྲིན།། 
དེ་ནས་དབང་བསྐྲུར་སྦྱོར་བ་ཡིས།། 
རྡོ་རྗེ་སེམས་དཔའི་གོ་འཕང་གནས།། 
སློབ་མས་ཡེ་ཤེས་རྡོ་རྗེ་ཡི།། 
གོ་འཕང་ལ་ནི་བཞག་ནས་སུ།། 
བུམ་པ་བཟང་པོ་གཅིག་གམ་ནི།། 
ཡང་ན་བཅུ་དྲུག་དག་གམ་ནི།། 
ལྔའམ་ཡང་ན་བཅུ་ཡིས་ནི།། 
དཀྱིལ་འཁོར་དུ་ནི་དབང་བསྐུར་རོ།། 
དཀྱིལ་འཁོར་གྱི་ནི་མདུན་དུ་ནི།། 
དཀྱིལ་འཁོར་པདྨ་བྲི་བར་བྱ།། 
པདྨ་འདབ་མ་བརྒྱད་པ་ལ།། 
གེ་སར་ལྟེ་བ་ལྡན་པར་བྲི།། 
དེ་ཡི་དབུས་སུ་རྡོ་རྗེ་བྲི།། 
སྣ་ཚོགས་རྡོ་རྗེ་འོད་ཟེར་ཕྲེང་།། 
དེ་ཡི་མདུན་དུ་འཁོར་ལོ་བྲི།། 
ཆེན་པོ་རིན་ཆེན་བདུན་གྱིས་བསྐོར།། 
ལྷོ་ཡི་ཕྱོགས་སུ་རིན་པོ་ཆེ།། 
ནུབ་ཏུ་པདྨ་ཉིད་ཡིན་ཏེ།། 
བྱང་དུ་རལ་གྲི་ཆེན་པོའོ།། 
འབར་བའི་ཕྲེང་འཁྲུགས་འོད་ཟེར་ཅན།། 
གྲྭ་ཡི་ཕྱོགས་ནི་ཐམས་ཅད་དུ།། 
མེ་ཏོག་བདུག་པ་དྲི་ཞིམ་པ།། 
འོད་ལྡན་པ་ནི་སྐལ་བ་ཆེ།། 
སྒོ་དང་སྒོ་རུ་བཞི་ཉིད་དོ།། 
ཕྱི་རོལ་དུ་ཡང་མི་འཆི་ཀུན།། 
གཅིག་ནས་གཅིག་ཏུ་རྒྱལ་སྒྲོགས་པ།། 
བདེ་བྱེད་གཅེར་བུའི་ཆ་ལུགས་ཏེ།། 
མིང་ཐོས་པ་དང་ལྡན་པའོ།། 
དཀྱིལ་འཁོར་དེ་ཡི་དབུས་སུ་ནི།། 
སློབ་མ་བསྙེམས་དང་བཅས་པ་བཞག།
ཆོས་ཀྱི་རང་བཞིན་གཏམ་བརྗོད་དེ།། 
དེ་རིང་ཁྱོད་ནི་རིགས་སུ་སྐྱེས།། 
འཁོར་ལོས་སྒྱུར་བའི་རྒྱལ་པོ་ཆེ།། 
རྟག་པ་དམ་པའི་དབང་ཕྱུག་པ།། 
ཐབས་དང་ཤེས་རབ་ལྡན་པའི་དཔལ།། 
དག་པའི་དབང་ཕྱུག་ཀུན་གྱི་བདག།
རྡོ་རྗེ་པདྨ་ལག་བྱིན་ཏེ།། 
གནང་བ་བཟང་པོ་རབ་ཏུ་སྦྱིན།། 
བུ་ཡིས་བྱ་བ་ཆེན་པོ་གྱིས།། 
སངས་རྒྱས་ཀུན་གྱི་གོ་འཕང་གནས།། 
དེར་ནི་སྦྱོར་བ་འོངས་ནས་སུ།། 
གསང་བའི་སྡོམ་པ་སྦྱིན་པར་བྱ།། 
འདི་ནི་མཆོག་ཏུ་དགའ་བ་སྟེ།། 
ཡུམ་རྣམས་རབ་ཏུ་རྨད་བྱུང་བའོ།། 
དུས་སུ་འདོད་པ་ཉིད་དུ་གྱིས།། 
དམ་ཚིག་མཆོག་ཏུ་གྱུར་པའོ།། 
བརྟུལ་ཞུགས་བཟང་པོས་ཅི་འབྱོར་པས།། 
དེ་ནས་ཡོན་ནི་ཕུལ་བྱས་ནས།། 
སློབ་དཔོན་གྱི་ནི་ཞབས་ལ་འདུད།། 
མ་དང་ཆུང་མ་བུ་མོ་དང་།། 
སྲིང་མོ་སྲིང་མོའི་བུ་མོ་དང་།། 
བུ་རྣམས་དང་ནི་བདག་ཉིད་དང་།། 
རྒྱལ་པོ་ལོངས་སྤྱོད་གཏེར་དང་ནི།། 
ནོར་དང་འབྲུ་དང་གྲོང་ཤིང་རྟ།། 
གླང་པོ་རྟ་དང་བ་གླང་སོགས།། 
མ་ཧེ་དང་ནི་མ་ཧེ་མོ།། 
གཞན་དང་གཞན་ཡང་ཅི་འདོད་པ།། 
བླ་མ་ལ་ནི་ཆེན་པོས་དབུལ།། 
བྱ་དང་མི་བྱ་རྫས་ཀྱི་མཆོག།
ཐམས་ཅད་ཀྱང་ནི་དབུལ་བར་བྱ།། 
དེ་ནས་བཅོམ་ལྡན་མ་རྣམས་ལ།། 
རྒྱན་ཕྲེང་རྣམས་དང་བཞད་གད་དང་།། 
སྒེག་དང་རྩེ་འཇོ་དགའ་བ་དང་།། 
རབ་ཏུ་དགའ་བའི་བདེ་ཆེན་དང་།། 
བཟའ་བཏུང་བཅའ་བ་ལ་སོགས་པའི།། 
རྣམ་པ་དུ་མ་ཐམས་ཅད་ཀྱིས།། 
མཆོད་ནས་གཤེགས་སུ་གསོལ་བར་བྱ།། 
སེམས་ཅན་ཀུན་གྱི་དོན་དང་ནི།། 
བདག་གི་ཡང་ནི་ཆེད་ཆེར་མཛད།། 
བདེ་གཤེགས་གང་དུ་གཤེགས་པ་དེར།། 
མ་མོ་ཐམས་ཅད་གཤེགས་སུ་གསོལ།། 
ཤེས་རབ་ལྡན་པས་ཡོན་ཕུལ་ཏེ།། 
སློབ་མའི་མཆོག་དང་བཅས་པ་ཡིས།། 
གར་བྱས་ལག་པ་མགོར་བཞག་སྟེ།། 
རིམ་གྱིས་འགྱེད་དང་འདུད་པར་བྱ།། 
དེ་ནས་བཟང་མོ་རྣམས་མཉེས་ཏེ།། 
ཐམས་ཅད་སྒྲུབ་པར་བྱེད་པའི་མཆོག།
བདག་གིས་སྐལ་བཟང་སྩལ་ནས་ཀྱང་།། 
རང་གི་སྲས་ཀྱི་གནས་སུ་གཤེགས།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཡུམ་ཆེན་མོ་རྣམས་ཀྱི་ཕྱག་རྒྱ་ཡེ་ཤེས་ཀྱི་དཀྱིལ་འཁོར་ཡོངས་སུ་རྫོགས་སོ།།།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་གསང་བའི་ཡུམ་བཅོམ་ལྡན་འདས་མ་རྣམས་ཀྱིས་ཡང་གསང་བ་འདུས་པ་ལས་བྱུང་བ་རང་རང་གི་སྒྲུབ་པའི་ཐབས་རྒྱས་པ་བཅོམ་ལྡན་འདས་ལ་འདི་སྐད་ཅེས་ཞུས་སོ།། 
ཤེས་རབ་ཡེ་ཤེས་མཆོག་སྒྲུབ་པའི།། 
སེམས་དཔའ་ཆེན་པོས་གསུང་དུ་གསོལ།། 
ཐབས་ཀྱིས་སེམས་ཅན་ཐམས་ཅད་ཀུན།། 
སངས་རྒྱས་བྱང་ཆུབ་འབྲས་ཐོབ་པ།། 
རྡོ་རྗེ་ཡེ་ཤེས་མཆོག་གྱུར་པ།། 
རྡོ་རྗེའི་སྐུ་སྟེ་རྡོ་རྗེ་མཆོག།
དངོས་གྲུབ་ཀུན་གྱི་བདེ་སྟེར་བ།། 
རྡོ་རྗེ་ཆེན་པོས་གསུང་དུ་གསོལ།། 
ཐུགས་ཀྱི་རིན་ཆེན་ལྡན་པའི་མཆོག།
གཟི་བརྗིད་རྡོ་རྗེ་སྣང་བ་ཅན།། 
སེམས་ཅན་རྣམས་ཀྱི་རྫུ་འཕྲུལ་དང་།། 
འགྲུབ་པའི་ཡོན་ཏན་འབྱུང་གནས་གསུངས།། 
སངས་རྒྱས་ཀུན་གྱི་རྣལ་འབྱོར་ཆེ།། 
རྣལ་འབྱོར་ཆེན་པོ་དབང་ཕྱུག་ཆེ།། 
དཔའ་བོའི་སྦྱོར་བས་གར་གནས་པའི།། 
དཔའ་བོ་ཆེན་པོས་བཤད་དུ་གསོལ།། 
ལས་ཀུན་གྱི་ནི་འབྲས་བརྙེས་པས།། 
སྣ་ཚོགས་མཁྱེན་པ་དབང་ཕྱུག་ཆེ།། 
སེམས་ཅན་རྣམས་ཀྱི་ཡབ་ཆེན་པོ།། 
སྣ་ཚོགས་དམ་པ་བཤད་དུ་གསོལ།། 
ཞེས་བྱ་བས་སོ།། 
དེ་ནས་བཅོམ་ལྡན་རྟག་པའི་རྒྱལ།། 
དམ་པའི་དབང་ཕྱུག་ཀུན་མཁྱེན་པས།། 
གསུང་མཆོག་ནམ་མཁའ་དང་མཚུངས་པའི།། 
ཟབ་མོ་ཡི་ནི་ཆོས་བཀའ་སྩལ།། 
འདི་ན་སྒྲུབ་པོ་གང་ཡང་མེད།། 
དངོས་གྲུབ་བམ་ནི་སྒྲུབ་ཐབས་ཀྱང་།། 
ཐམས་ཅད་རྣམ་པར་རྟོག་ལས་བྱུང་།། 
རྣམ་རྟོག་ཀྱང་ནི་དམིགས་མ་ཡིན།། 
བདག་མེད་སངས་རྒྱས་རྣམས་ཀྱང་མེད།། 
ཆོས་རྣམས་མེད་ཅིང་ཆོས་ཉིད་མེད།། 
སྦྱོར་བ་མེད་ཅིང་སེམས་ཅན་མེད།། 
དེ་བཞིན་ཕ་དང་མ་ཡང་མེད།། 
བྱེད་པ་མེད་ཅིང་སྐྱོང་བ་མེད།། 
འབྲས་བུ་མེད་ཅིང་རྒྱུ་ཡོད་མིན།། 
ལོངས་སྤྱོད་མེད་ཅིང་ཟ་བོ་མེད།། 
ཤེས་མེད་ཤེས་པ་པོ་ཡང་མེད།། 
རྣམ་ཤེས་མེད་ཅིང་ཤེས་བྱ་མེད།། 
རྫུན་མིན་བདེན་པའང་མ་ཡིན་པ།། 
དེས་ན་སྣང་བ་ཐམས་ཅད་ནི།། 
སྒྱུ་མ་ལྟ་བུ་ཉིད་ལས་བྱུང་།། 
དེ་ལྟར་ཆོས་རྣམས་རྣམ་རིག་པ།། 
གྲོལ་ནས་གོས་པར་མི་འགྱུར་ཏེ།། 
དངོས་གྲུབ་ཆེན་པོ་འགྲུབ་པར་འགྱུར།། 
སངས་རྒྱས་བྱང་ཆུབ་བདེ་ཆེན་པོ།། 
ཟབ་མོའི་ཆོས་ནི་ཐོས་པ་ན།
མཁས་པ་གང་ཞིག་དད་གྱུར་ན།། 
སྙིང་པོ་ཕྱག་རྒྱ་སྔགས་རིག་རྣམས།། 
གདོན་མི་ཟ་བར་འགྲུབ་པར་འགྱུར།། 
སྦྱོར་བ་འདི་ནི་བཅོམ་ལྡན་གསུངས།། 
ཐམས་ཅད་དག་པར་བྱེད་པའི་མཆོག།
གསང་བའི་རྒྱན་ལ་ལེགས་བཞུགས་ནས།། 
སེམས་ཅན་རྣམས་ལ་བསྟན་པ་པོ།། 
དེ་ནས་ཡུམ་རྣམས་ཚིམ་གྱུར་ཏེ།། 
རང་བྱུང་བ་ལ་ཞུ་བ་ཞུས།། 
གྲུབ་པའི་སྒྲུབ་ཐབས་རབ་སྦྱོར་བ།། 
མངའ་བདག་རྣལ་འབྱོར་རྣམས་ཀྱིས་གསུངས།། 
དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཡུམ་ལས་ཀྱི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ།། 
ནམ་མཁའི་དཀྱིལ་འཁོར་བསྒོམ་པར་བྱ།། 
དེ་ཡི་སྟེང་དུ་མ་ཉམས་པ།། 
ནམ་མཁའི་མཐའ་ཀླས་ཁྱབ་པ་ཡི།། 
ཕྱོགས་ཀུན་དུ་ནི་རབ་འཕྲོ་བའོ།། 
དེ་ཡི་སྟེང་དུ་གཟི་བརྗིད་ཆེ།། 
དུས་མཐའི་མེ་དང་མཚུངས་འདྲ་བ།། 
དེ་ཡི་སྟེང་དུ་ས་ཆེན་པོ།། 
གསེར་གྱི་རི་བོ་དང་མཚུངས་པ།། 
དེ་ཡི་སྟེང་དུ་ཆུར་ཤེས་བྱ།། 
ཟླ་བ་གང་བ་ཁ་བ་འདྲ།། 
སྔགས་པས་ཆོ་ག་བཞིན་དུ་བསམ།། 
རིན་ཆེན་བཞི་ཡི་རང་བཞིན་བཟང་།། 
སྟོང་ཕྲག་བརྒྱད་ཅུ་རྩ་བཞི་ཡི།། 
དཔག་ཚད་ཀྱི་ནི་ཚད་ཙམ་པ།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞི་ཡི་རྩེ་མོ་ཅན།། 
རི་བོ་ཆེན་པོ་ཅོག་བརྒྱད་པ།། 
དབུས་སུ་རྡོ་རྗེའི་རི་བོ་མཆོག།
དེ་ཡི་སྟེང་དུ་རྡོ་རྗེ་ཆེ།། 
ཀུན་ཏུ་ཕྱོགས་པ་ཡོངས་སུ་བསྒོམ།། 
སྔོ་བསངས་མརྒད་ཏ་འདྲ་བ།། 
སྣ་ཚོགས་འོད་ཀྱིས་ཡང་དག་འཁྲུགས།། 
དེ་ཡི་སྟེང་དུ་རྡོ་རྗེ་ཆེ།། 
རྩེ་མོ་ལྔ་པ་རྣམ་པར་བསམ།། 
དཀར་པོ་ཤེལ་དང་འདྲ་བའོ།། 
འོད་ཟེར་ལྔ་ཡིས་རྣམ་པར་སྤྲས།། 
དེ་ཡི་སྟེང་དུ་རིན་པོ་ཆེ།། 
ཆུ་སྐྱེས་སྔོན་པོའི་འདབ་འདྲ་བ།། 
སྣ་ཚོགས་འོད་ཟེར་སྟོང་གི་ཕྲེང་།། 
ཕྱོགས་བཅུ་ནམ་མཁའ་ཁྱབ་པའོ།། 
དེ་ཡི་གཙུག་ཏུ་པདྨ་ཆེ།། 
ནམ་མཁའ་ཁྱབ་པ་ཡི་ནི་མཆོག།
ལོ་མ་སྟོང་ཕྲག་དུ་མ་ཅན།། 
ལྟེ་བ་དང་ནི་ཟེའུ་འབྲུས་དཀྲིགས།། 
དེ་ཡི་མདུན་དུ་ཉི་མ་ཆེ།། 
འོད་ཟེར་སྟོང་ཕྲག་དུ་མ་ཅན།། 
དེ་ཡི་སྟེང་དུ་ཟླ་བ་ཆེ།། 
དཀར་པོའི་འོད་ཟེར་འབར་བས་དཀྲིགས།། 
ནམ་མཁའི་ཁམས་ནི་གང་བ་ཡི།། 
གཟི་བརྗིད་དཀར་པོ་འཕྲོ་བའོ།། 
དེ་ཡི་དབུས་སུ་མ་མོ་བྲི།། 
དུས་གསུམ་བཞུགས་པའི་སངས་རྒྱས་ཀྱང་།། 
ཡོངས་སུ་དག་པ་མཁའ་འདྲ་མ།། 
ཟླ་བའི་དཀྱིལ་འཁོར་འཕྲོ་བ་མོ།། 
ཕྱག་གཉིས་མ་ལ་ཐུགས་ཞི་བ།། 
བསམ་གཏན་སྤྱན་ལྡན་བསམ་གཏན་ཡིད།། 
བསམ་གཏན་མཆོག་གི་ཕྱག་རྒྱ་ཡི།། 
སེར་མོ་གཞོན་ནུ་རབ་བཞག་པ།། 
དཀར་པོའི་གོས་འཛིན་མཛེས་པ་མོ།། 
དཀར་པོ་ཡི་ནི་རྒྱན་གྱིས་བརྒྱན།། 
རལ་པའི་ཐོར་ཚུགས་ཅོད་པན་བཟང་།། 
གཙུག་གི་ནོར་བུ་འོད་ལྡན་པ།། 
ཡེ་ཤེས་གདན་ལ་མཉམ་པར་བཞུགས།། 
བ་སྤུ་རྣམས་ཀྱི་རྩེ་བུག་གནས།། 
རྒྱལ་བ་རབ་ཏུ་ཁྲོས་པ་སྟེ།། 
བྱང་ཆུབ་ཕ་རོལ་སོན་པར་མཛད།། 
དེ་ཡི་ཐུགས་ཀར་རྣམ་བསམ་པ།། 
ཡི་གེ་མཆོག་ཏུ་མི་འགྱུར་བ།། 
ཡི་གེ་རྣམས་ཀྱིས་ཡང་དག་དཀྲིགས།། 
ཐམས་ཅད་དུ་ནི་ལེགས་འཕྲོ་བའོ།། 
སངས་རྒྱས་རྣམས་ནི་མདུན་གནས་པ།། 
རབ་ཏུ་ཐལ་མོ་སྦྱོར་བའོ།། 
དེ་བཞིན་བྱང་ཆུབ་སེམས་དཔའ་རྣམས།། 
རིག་སྔགས་ཁྲོ་བོའི་ཚོགས་ཀྱང་ནི།། 
ཆོས་ཉན་པ་ཡི་ཚུལ་དུ་ཡང་།། 
དཀྱིལ་འཁོར་དུ་ནི་གཞག་པར་བྱ།། 
སྒོ་ཡི་ཕྱོགས་ནི་ཐམས་ཅད་དུ།། 
སྒོ་སྐྱོང་བ་ནི་བཞི་རྣམས་སོ།། 
སྦྱིན་པ་ལ་སོགས་ཅི་རིགས་པར།། 
བཅུ་དྲུག་པོ་ཡང་གཞག་པར་བྱ།། 
མེ་ཏོག་བདུག་པ་མར་མེ་ཆེ།། 
ཇི་ལྟ་བ་བཞིན་གཞག་པར་བྱ།། 
ལྷ་ཀླུ་དེ་བཞིན་གནོད་སྦྱིན་དང་།། 
དྲི་ཟ་ལྷ་མིན་དམྱལ་ལས་བྱུང་།། 
འདི་རྣམས་ཐམས་ཅད་ལྷུན་པོ་ལ།། 
ཀུན་ནས་ཡོངས་སུ་གཞག་པར་བྱ།། 
དེ་ནས་མེ་ཏོག་ཕྲེང་ལྡན་འཇུག།
དྲི་དང་མེ་ཏོག་ཡང་དག་ལྡན།། 
གོས་དཀར་འཛིན་པ་དཔལ་དང་ལྡན།། 
རྒྱན་རྣམས་ཀུན་གྱིས་རྣམ་པར་བརྒྱན།། 
ཤེས་རབ་འཕྲོ་དང་ལྷན་ཅིག་ཏུ།། 
རྡོ་རྗེ་སེམས་དཔའ་རྗེས་དྲན་པས།། 
བདག་དག་པས་ནི་དག་པར་བྱ།། 
ཤེས་རབ་སྦྱོར་བས་གང་གནས་པས།། 
སྒོ་ཡི་དྲུང་དུ་ལེགས་འཁོད་ལ།། 
གླུ་འདི་ཡིས་ནི་སྤྱན་དྲང་བྱ།། 
ཐུགས་རྗེ་མངའ་བ་ཆོས་ཀྱི་དབང་ཕྱུག་སངས་རྒྱས་ཡུམ།། 
རང་གི་ཡབ་ཀྱི་ཚོགས་དང་སྲས་དང་བཅས་ཏེ་བྱོན།། 
སྤྱོན་ཅིག་སྤྱོན་ཅིག་ལྷ་དང་སྲིན་པོར་བཅས་མཆོད་པའི།། 
འཇིག་རྟེན་དབང་ཕྱུག་ཡང་དག་བྱང་ཆུབ་ཐུགས་མངའ་བ།། 
སྤྱོན་ཅིག་སྤྱོན་ཅིག་ཐུགས་རྗེའི་བདག་ཉིད་འཇིག་རྟེན་གཉེན།། 
ཆོས་ཀྱི་ཡི་གེ་བདེ་བར་གཤེགས་པས་རྗེས་བསྐོས་པ།། 
མཁའ་ལྟར་ཡོངས་དག་དྲི་མེད་དམ་བཅའ་དྲན་པར་མཛོད།། 
མ་མོ་རྣམས་ནི་མཆོག་གི་གླུས་བསྐུལ་བྱོན་པར་འགྱུར།། 
དེ་ནས་བཅོམ་ལྡན་འདས་མ་བྱོན་པར་མཐོང་ནས་རང་གི་མེ་ཏོག་གི་སྙིམ་པ་དང་།
མཆོད་ཡོན་དང་།
ཞབས་བསིལ་དབུལ་བར་བྱའོ།། 
ཨོཾ་བདག་གི་མཆོད་ཡོན་ཞབས་བསིལ་འདི།། 
ཅི་བདེ་བར་ཡང་བཞེས་སུ་གསོལ།། 
དེ་ནས་དེ་དང་ལྷན་ཅིག་ཏུ།། 
འདྲེས་པ་རུ་ནི་གྱུར་པར་བསམ།། 
ཨོཾ་སརྦ་ཏ་ཐཱ་ག་ཏ་པྲཛྙཱ་ཛྙཱ་ན་ས་མ་ཡེ་ཧཱུྃ་ས་མ་ཡ་སྟྭྃ།
དེ་ནས་འདི་ཡིས་བརྟན་པར་བྱ་སྟེ།
ཨོཾ་སརྦ་ཏ་ཐཱ་ག་ཏ་ཙ་ལ་ས་མ་ཡ་མ་ཙ་ལ་སྟྭྃ།
དེ་ནས་འདིས་མཉེས་པར་བྱ།
ཨོཾ་སརྦ་ཏ་ཐཱ་ག་ཏ་མ་ན་སན་ཏུ་སྟི་ས་མ་ཡེ་ཧཱུྃ།
ཨེ་ཧྱེ་ཧི་ཛཿ་ཨེ་ཧྱེ་ཧི་ཛཿ།
དེ་ནས་དཔག་ཏུ་མེད་པའི་ངོ་མཚར་ཆེན་པོ་ལྟ་བའི་ཕྱིར།
ཨོཾ་སརྦཱངྒ་པུཎྜ་ར་མ་ཧཱ་བྷ་ག་བཱན་ས་ལེ་སྨ་ར་སྨ་ར་སྥ་ར་སྥ་ར་སརྦཱངྒཱ་བཱ་ཡུ་པིཋྞུ་མ་ཧཱ་བུདྡྷ་སམུ་དྲྭན་ཧཱུྃ་ཧཱུྃ་ཨྃ།
འདི་ཡིས་མ་མོ་བསྐུལ་ནས་སུ།། 
སངས་རྒྱས་སྤྲིན་ནི་འོད་པོ་ཆེ།། 
དཀྱིལ་འཁོར་བ་ལ་སྤྲོ་བར་བྱ།། 
དེ་ནས་གསང་སྔགས་འདི་ཡིས་ནི།། 
བསྔགས་ཏེ་མེ་ཏོག་དོར་བར་བྱ།། 
ཨོཾ་སརྦཱངྒ་པུཎྜ་རཱི་ཀ་པྲ་ཏཱི་ཙྪ་དྷྭྃ་ཀུ་སུ་མཱཉྫ་ལིཾ་ཧཱུྃ་ཨཿ།
དེ་ནས་ཇི་ལྟར་བཤད་པ་བཞིན་དུ་དཀྱིལ་འཁོར་གྱི་བུམ་པ་རྣམས་ལ་རིག་སྔགས་འདིས་ཇི་ལྟར་བཤད་པ་ལྟར་ལེགས་པར་བྱིན་གྱིས་བརླབས་ལ་རང་གིས་དབང་བསྐུར་རང་གི་སྙིང་པོ་རང་གིས་བླང་བར་བྱའོ།། 
དེ་ནས་ལས་ཐམས་ཅད་ཀྱི་ནུས་པ་དང་ལྡན་པ་དང་།
དངོས་གྲུབ་ཐམས་ཅད་འགྲུབ་པར་འགྱུར་རོ།། 
དེ་ནས་མེ་ཏོག་ལ་སོགས་དང་།། 
བཟའ་དང་བཏུང་དང་རོ་དག་གིས།། 
མཆོད་ལ་སྔོན་གྱི་རིམ་པ་བཞིན།། 
སློབ་མའི་རྒྱལ་པོ་གཞུག་པར་བྱ།། 
འཁོར་ལོས་སྒྱུར་བའི་རིམ་པ་ཡི།། 
སྦྱོར་བ་ཡིས་ནི་དབང་བསྐུར་རོ།། 
རྡོ་རྗེ་རིན་ཆེན་དེ་བཞིན་པད།། 
ལས་ཀྱི་རྡོ་རྗེ་དེ་བཞིན་ནོ།། 
ཞགས་པ་ལྕགས་ཀྱུ་དྲིལ་བུ་དང་།། 
ལྕགས་སྒྲོག་རྔ་ཡབ་དང་ནི་གདུགས།། 
རལ་གྲི་མིག་སྨན་ཐུར་མ་གཉིས།། 
རྒྱལ་པོའི་ཉེ་བར་སྤྱོད་པ་དང་།། 
དེ་ལ་རྒྱན་རྣམས་བསྟན་ནས་སུ།། 
དཀྱིལ་འཁོར་དེར་ནི་དབང་བསྐུར་རོ།། 
རྒྱལ་བའི་ཡུམ་གྱི་དབང་བསྐྲུར་བ།། 
ལས་ཀུན་བྱེད་པར་རབ་ཏུ་བཤད།། 
དམ་ཚིག་གམ་ནི་སྡོམ་པ་ཡང་།། 
རང་གི་སློབ་མ་ཉན་དུ་གཞུག།
ཞི་བ་དང་ནི་རྒྱས་པའི་ལས།། 
དབང་དང་དྲག་ཤུལ་སྤྱོད་པ་ནི།། 
ལེགས་པར་རྣམ་པར་དག་སེམས་ཀྱིས།། 
ཅི་འདོད་པར་ནི་བྱ་བ་བྱོས།། 
ལས་རྣམས་ཀུན་གྱི་འབྲས་བུ་ཡང་།། 
སྦྱོར་བ་འདི་ཡིས་འགྲུབ་པར་འགྱུར།། 
དེ་ནས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོས་སླར་ཡང་ལས་དམ་པ་རྒྱས་པར་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ།། 
ཇི་ལྟའི་གཟུགས་ཀྱི་སྣོད་བྱས་ལ།། 
དཀྱིལ་འཁོར་གྱི་ནི་དབུས་སུ་གཞག།
ཞོ་དང་མར་གསར་འོ་མ་ནི།། 
ཙནྡན་དམར་པོ་དང་བསྲེས་ཏེ།། 
ག་པུར་དང་ནི་ལྡན་བྱས་ལ།། 
ཡིད་ལ་བྱེད་པས་བཟླས་ཏེ་བསྒྲུབ།། 
ཟླ་བ་ཉི་མ་གཟས་བཟུང་ཚེ།། 
སྦྱོར་བ་བཟང་པོའི་རྣམ་གཞག་བྱ།། 
ཐོག་མར་མེ་ནི་སྦར་བྱས་ནས།། 
འབད་པ་ཡིས་ནི་རླུང་གིས་བུས།། 
གསེར་གྱི་སྣོད་དུ་བསྡུ་བར་བྱ།། 
བ་རུ་ན་ཡི་ཁུ་བས་སྦྱར།། 
ཉི་མ་དང་ནི་ཟླ་བ་ལ།། 
སླར་ཡང་རྫས་དེ་བསྐམ་པར་བྱ།། 
དེ་ནས་དེ་རུ་ལྷ་མོ་ཡི།། 
ཁྲག་དང་ས་བོན་བླུགས་པར་བྱ།། 
དེ་ཡིས་མྱུར་དུ་རྫས་དག་ནི།། 
འགྲུབ་པར་འགྱུར་ཏེ་ཐེ་ཚོམ་མེད།། 
གྲུབ་ནས་ཐོག་མར་ལྷ་མོ་ལ།། 
ཅུང་ཟད་ཙམ་ཞིག་དབུལ་བར་བྱ།། 
དེ་བཞིན་དུ་ནི་སློབ་དཔོན་ལ།། 
སྐལ་བ་ཉིས་འགྱུར་དབུལ་བར་བྱ།། 
དེ་ནས་གྲུབ་པ་གཞན་རྣམས་དང་།། 
རང་གི་སློབ་མར་སྐལ་བ་སྦྱིན།། 
དེ་ནས་བྱིན་བརླབས་སྦྱོར་བ་ཡིས།། 
ཕྱག་རྒྱ་དང་ནི་ལྷན་ཅིག་ཏུ།། 
རྡོ་རྗེ་སེམས་དཔའི་ཏིང་འཛིན་གྱིས།། 
ཟས་ཀྱི་ས་བོན་དང་ནི་བཟའ།། 
སྐད་ཅིག་དེ་ལ་གཟུགས་བརྗེས་ཏེ།། 
རྡོ་རྗེ་སེམས་དཔའ་ལྟ་བུར་འགྱུར།། 
གང་དང་གང་གི་གཟུགས་རྣམས་སུ།། 
བསྒྲུབ་འདོད་པ་ཡི་སྔགས་པ་ཡིས།། 
དེ་དང་དེ་ཡི་བསམ་གཏན་གྱིས།། 
བློ་གྲོས་བརྟན་པས་བཟའ་བར་བྱ།། 
དེ་དང་དེ་ཡི་གཟུགས་སུ་ནི།། 
གདོན་མི་ཟ་བར་བརྗེ་བར་འགྱུར།། 
གཞན་པ་ཡི་ནི་རྫས་དག་ཀྱང་།། 
འདི་ཉིད་ཀྱིས་ནི་བསྒྲུབ་པར་བྱ།། 
མིག་སྨན་གྱིས་ནི་མིག་བྱུགས་པས།། 
ཁོར་ཡུག་ཏུ་ནི་མི་སྣང་འགྲོ།། 
སྙིང་ལ་ལྡོང་རོས་ཀྱིས་བྱུགས་ན།། 
ཡིད་ཀྱི་སྤྱོད་ཡུལ་ཉིད་དུ་འགྲོ།། 
བ་བླ་ཡིས་ནི་ལུས་བྱུགས་ན།། 
མཁའ་ལ་ཉེ་བར་འགྲོ་བར་འགྱུར།། 
མིག་སྨན་ནག་པོ་བླངས་ནས་སུ།། 
ནག་པོའི་ཕྱོགས་ལ་བཟའ་བར་བྱ།། 
དེ་ཡི་བཤང་བའི་མར་ཁུ་ལས།། 
དུད་པ་མཁས་པས་བསྒྲུབ་པར་བྱ།། 
དེ་ཡིས་མིག་ལ་བྱུགས་ན་ནི།། 
སངས་རྒྱས་ཀྱིས་ཀྱང་མི་གཟིགས་ཤིང་།། 
སྟོབས་ནི་དཔལ་ལྡན་རྡོ་རྗེའི་མཚོན།། 
ཉིད་འགྱུར་རྒ་དང་འཆི་བ་མེད།། 
མིག་སྨན་དང་ནི་བ་ལང་མར།། 
མ་ཧེ་དང་ནི་ར་ཉིད་དང་།། 
མི་ཡི་མིག་སྨན་ཉིད་དག་ནི།། 
མཁས་པ་ཡིས་ནི་བླངས་ནས་སུ།། 
སྔགས་པས་བཟུང་སྟེ་བཙོ་བར་བྱ།། 
མིག་སྨན་ཆེན་པོ་མཆོག་ཏུ་བཟང་།། 
འདི་ཡིས་མིག་ལ་བྱུགས་ན་ནི།། 
གྲུབ་པ་ཡིད་དུ་འོང་བར་འགྱུར།། 
མི་སྣང་འགྲུབ་པ་ཐམས་ཅད་ཀྱིས།། 
བློ་གྲོས་ཆེན་པོ་རྒྱལ་པོར་འགྱུར།། 
སངས་རྒྱས་ཀུན་གྱི་ས་ཆེན་པོ།། 
ངེས་པར་ཐོབ་འགྱུར་གཞན་དུ་མིན།། 
རྫས་ཀྱི་གནས་སྐབས་ལེའུ་འདི།། 
མཚུངས་མེད་ཆེན་པོ་ཉེར་བཤད་དོ།། 
གོས་དང་གདུགས་སོགས་རལ་གྲི་དང་།། 
མཚོན་ཆ་དམ་པ་བསྒྲུབ་པར་བྱ།། 
སྙིང་པོ་སྙིང་གར་བྱས་ནས་ནི།། 
བསྒོམས་ན་མྱུར་དུ་འགྲུབ་པར་འགྱུར།། 
རྡོ་རྗེ་སེམས་དཔའ་རྒྱལ་པོ་ཆེས།། 
པདྨའི་སེམས་དཔའ་བཞིན་རས་མཆོག།
དེ་ཡི་ཞལ་དུ་བྱས་ནས་སུ།། 
དེ་དང་ལྡན་པས་བསྒོམ་པར་བྱ།། 
མངའ་བདག་གང་གིས་དབང་ཕྱུག་ལྟར།། 
སྐད་ཅིག་དེ་ལ་དེ་འགྱུར་རོ།། 
དེ་ཉིད་ཀྱི་ནི་སྤྱི་བོའི་ཆར།། 
མཆོག་གི་དམ་པ་བསམ་གཏན་བྱ།། 
སྐད་ཅིག་དེ་ལ་མཆོད་པ་ཆེའི།། 
སངས་རྒྱས་སུ་ནི་དེ་འགྱུར་རོ།། 
དེ་ཡི་སྤྱི་གཙུག་ཉིད་དུ་ནི།། 
སྣ་ཚོགས་རྡོ་རྗེ་བསྒོམ་པར་བྱ།། 
དེ་ནི་ཀུན་གྱི་རྒྱལ་དབང་པོ།། 
ལས་ཀུན་བྱེད་པའི་དོན་འགྲུབ་འགྱུར།། 
རྡོ་རྗེ་སྙིང་གར་བསམ་པར་བྱ།། 
དེ་ཡི་དབུས་སུ་སྙིང་པོ་བལྟ།། 
དེ་ནས་རྡོ་རྗེ་རིག་པ་འཛིན།། 
མངའ་བདག་རྡོ་རྗེའི་དབང་པོ་འགྲུབ།། 
རིན་ཆེན་ཆེན་པོ་ཆ་བརྒྱད་པ།། 
སྙིང་ག་རུ་ནི་མཁས་པས་བསྒོམ།། 
དེར་ནི་སྙིང་པོ་བསམ་པ་ཡིས།། 
རིན་ཆེན་རིག་པ་འཛིན་པར་འགྱུར།། 
པདྨ་ཆེན་པོ་འདབ་བརྒྱད་པ།། 
ཡིད་ལ་བསྒོམས་པས་སྐད་ཅིག་ལ།། 
པདྨ་ཆེ་ལྡན་མངའ་བདག་གིས།། 
པདྨའི་རིག་པ་འཛིན་པར་འགྱུར།། 
དེ་ལ་སོགས་པ་མཐའ་ཡས་པ།། 
ཇི་ལྟའི་སྦྱོར་བའི་ཆོ་ག་ཡིས།། 
མཆོག་དང་དམན་པ་འབྲིང་པོ་ཡི།། 
དངོས་གྲུབ་དམ་པ་བསྒྲུབ་པར་བྱ།། 
སྙིང་གར་ཟླ་བའི་དཀྱིལ་འཁོར་བསམ།། 
ཡི་གེ་དམ་པ་བསྒོམ་པར་བྱ།། 
ཇི་ལྟའི་སྦྱོར་བའི་དཀྱིལ་འཁོར་གྱིས།། 
ཐམས་ཅད་བདག་ཏུ་བསྒོམ་པར་བྱ།། 
དེ་ལས་ལངས་ཏེ་བདག་ཞི་བས།། 
ཟླ་འོད་ཁ་བ་ལྟར་བསིལ་བའི།། 
འོད་ཟེར་སྤྲིན་གྱིས་ཆེར་གཏམས་པས།། 
བསྒྲུབ་བྱའི་སྤྱི་བོར་གཞག་པར་བྱ།། 
སྐད་ཅིག་དེ་ལ་གདུག་པ་དང་།། 
གཟའ་དང་དུག་སོགས་རབ་འཕྲོག་ཅིང་།། 
ཉི་མ་གཅིག་གམ་བདུན་ནམ་ནི།། 
བསྒྲུབ་བྱ་ཞི་འགྱུར་གཞན་དུ་མིན།། 
རིན་ཆེན་དཀྱིལ་འཁོར་དབུས་གནས་པར།། 
སྙིང་པོའི་མཆོག་ནི་བསྒོམ་པར་བྱ།། 
འོད་ཟེར་སེར་པོའི་ཕྲེང་མཛེས་པ།། 
བསྒོམས་པས་དེ་ནི་རྒྱས་པར་བྱེད།། 
པདྨའི་དཀྱིལ་འཁོར་དབུས་གནས་པར།། 
མཉམ་པར་གཞག་པས་ལྷ་མོ་བསམ།། 
དམར་པོའི་རང་བཞིན་འབར་དག་པ།། 
བསྒྲུབ་བྱའི་སེམས་ལ་འཕྲོ་བར་བྱ།། 
སླར་ཡང་སྡུད་པའི་སྦྱོར་བ་ཡིས།། 
རང་གི་ལུས་ལ་གཞུག་པར་བྱ།། 
འཁོར་ལོས་སྒྱུར་བ་ལྟ་བུ་ཡང་།། 
དེ་ནི་ཅི་ནས་དབང་དུ་འགྲོ།། 
ལས་ཀྱི་དཀྱིལ་འཁོར་དབུས་གནས་པར།། 
སྣ་ཚོགས་རྡོ་རྗེ་བསྒོམ་པར་བྱ།། 
དེ་ཡི་དབུས་སུ་ཡི་གེ་ནི།། 
མ་རྒད་འོད་འདྲ་བསྒོམ་པར་བྱ།། 
འོད་ཟེར་སྤྲིན་གྱིས་ཡང་དག་འཁྲུགས།། 
མཁས་པ་ཡིས་ནི་སྙིང་གར་བསམ།། 
བསྒྲུབ་བྱ་ལ་ནི་སྙིང་པོའི་འོད།། 
བསྟིམས་པའི་སྐད་ཅིག་དེ་ལ་འབབ།། 
རྡོ་རྗེ་གར་གྱིས་གར་བྱེད་ཅིང་།། 
ཕྱག་རྒྱ་སྦྱོར་བའི་རྣལ་འབྱོར་དང་།། 
རྡོ་རྗེ་རྣལ་འབྱོར་མ་སྦྱོར་བའི།། 
ཕྱག་རྒྱས་ཐམས་ཅད་སྟོན་པར་འགྱུར།། 
འདས་དང་མ་འོངས་ཅི་འདོད་པ།། 
ལྕེ་བརྐྱང་བས་ནི་སྨྲ་བར་བྱེད།། 
འདོད་དང་མི་འདོད་དགེ་མི་དགེ།། 
རྡོ་རྗེའི་ངག་གིས་སྨྲ་བར་འགྱུར།། 
ཡང་ན་ལེགས་པར་སྦྱོར་བའམ།། 
གྲོང་གིའམ་ཐ་མལ་སྐད་དག་གིས།། 
འདོད་དང་མི་འདོད་དགེ་མི་དགེ།། 
འཚོ་བའམ་ནི་འཆི་བ་དང་།། 
ཉམས་དང་མི་ཉམས་རང་བཞིན་གྱི།། 
དེ་དག་ཐམས་ཅད་དེ་ཡིས་སྨྲ།། 
དེ་ལས་གཞན་དུ་དེ་མི་སྨྲ།། 
འདི་ནི་བཅོམ་ལྡན་རྡོ་རྗེ་ཅན།། 
དབང་བདག་རྡོ་རྗེའི་དབྱངས་ཀྱིས་གསུངས།། 
ཁྲོས་ཏེ་ལྕེ་རྩེར་བསྒོམས་ནས་སུ།། 
ལྷ་མོ་ཡི་ནི་སྙིང་པོའི་མཆོག།
ལྕགས་ཀྱུའི་རྣམ་པ་སྤྲོས་ནས་སུ།། 
ཕྱག་རྒྱ་དང་ནི་ཕྱག་རྒྱའི་ལན།། 
རླུང་ལ་བཞག་སྟེ་སྐད་ཅིག་ལ།། 
ཁྲག་རྣམས་ཐམས་ཅད་དགུག་པར་བྱ།། 
ཆར་རྒྱུན་འབབ་པའི་སྦྱོར་བ་ཡིས།། 
རང་གི་ཁ་རུ་དབབ་པར་བྱ།། 
དེ་ནི་འཐུངས་པས་སྔགས་ཤེས་ཏེ།། 
མངའ་བདག་རྡོ་རྗེ་འཛིན་པར་འགྱུར།། 
ནམ་མཁའ་ཀུན་ཏུ་སྤྱོད་དཔལ་ལྡན།། 
ཉི་མའི་སྣང་བ་ལྟ་བུར་འགྱུར།། 
འདི་ཉིད་ཀྱི་ནི་རྣལ་འབྱོར་གྱིས།། 
འོ་མ་ཞོ་དང་མར་བཟང་པོ།། 
མར་ཁུ་ཆུ་དང་མེ་ཏོག་ཀུན།། 
རླུང་གིས་དགུག་པ་ཉིད་དུ་བྱ།། 
ཞགས་པས་མགྲིན་པ་བཅིངས་བྱས་ཏེ།། 
ལྕགས་ཀྱུ་ཡིས་ནི་སྙིང་ག་ནས།། 
རླུང་གིས་ཀུན་ནས་བཏེག་ནས་སུ།། 
ལྷ་མོ་དེ་བཞིན་གནོད་སྦྱིན་མོ།། 
མི་མོ་དེ་བཞིན་ལྷ་མིན་མོ།། 
བརྒྱད་བརྒྱ་ཁོ་ན་བཟླས་པ་ཡིས།། 
བུད་མེད་ཚུལ་དུ་དགུག་པར་བྱ།། 
བསྒྲུབ་བྱ་སྒྲུབ་བྱེད་མིང་སྤེལ་ནས།། 
ཀ་བ་རྩིག་པ་དེ་བཞིན་ཁྱིམ།། 
དྲིལ་བུ་རྣམས་དང་བུམ་རྣམས་ལའང་།། 
ལྷ་མོ་ཡི་ནི་སྙིང་པོ་ཡི།། 
བརྒྱ་བཟླས་པས་ནི་འབེབས་པར་འགྱུར།། 
ཤེས་རབ་ཕ་རོལ་ཕྱིན་མ་མཆོག།
ཁྲོ་བ་དང་ནི་ཡང་དག་ལྡན།། 
གསལ་བྱེད་ཀྱིས་ནི་གསལ་བྱས་པས།། 
ལས་རྣམས་དག་ནི་ཐམས་ཅད་བྱ།། 
དུར་ཁྲོད་རོ་ནི་མ་ཉམས་པ།། 
མར་ངོའི་བརྒྱད་ལ་བསྡུས་ནས་སུ།། 
བྱང་དུ་ཕྱོགས་ཏེ་གཞག་པར་བྱ།། 
དེ་ཡི་ཁར་ནི་མཉམ་གཞག་པས།། 
གསང་སྔགས་ལེགས་པར་བཟླས་ནས་སུ།། 
རྫས་ཀྱི་དམ་པ་ཅི་རིགས་པ།། 
བ་བླ་མིག་སྨན་རྡོ་ཆུ་དང་།། 
ལྡོང་རོས་དང་ཡང་ཡང་ན་བཙག།
དཀར་རྩི་སོལ་བ་ཉིད་དང་ནི།། 
གུར་གུམ་དང་ནི་རྒྱ་སྤོས་སམ།། 
རུ་རྟ་ཤུ་དག་ག་པུར་དང་།། 
ཙནྡན་དེ་བཞིན་ཨ་ཀ་རུ།། 
ཤ་དང་ཁྲག་ནི་ཉིད་དང་ཡང་།། 
དེ་བཞིན་སོར་མོའི་གདུ་བུ་ནི།། 
རྣལ་འབྱོར་ལྡན་པས་བཞག་ནས་ཀྱང་།། 
དེ་ཡི་སྟེང་དུ་བསྡད་ལ་བཟླ།། 
ཉི་མ་ཤར་ནས་དེ་བླངས་པས།། 
གྲུབ་པའི་རིག་པ་འཛིན་པར་འགྱུར།། 
དམན་པས་དངོས་གྲུབ་དམན་པ་སྟེ།། 
རབ་ཀྱིས་རབ་ཏུ་རྣམ་པར་བསྟན།། 
བར་མས་བར་མར་ཤེས་པར་བྱ།། 
མཚན་མ་མེད་ན་དབང་དུ་བྱེད།། 
ཅེས་སོ།། 
སྐྱེས་བུ་དག་ནི་ཐམས་ཅད་དང་།། 
བུད་མེད་དག་ནི་ཐམས་ཅད་ལ།། 
རེག་པ་ཙམ་གྱིས་དབང་བྱེད་ཅིང་།། 
མིག་ལ་བྱུགས་པ་ཡིས་ཀྱང་ངོ།། 
ཙནྡན་གྱིས་ནི་ཡོངས་བྱུགས་ཏེ།། 
གུར་གུམ་གྱིས་ནི་ཐིག་ལེའོ།། 
ལ་གུ་ཡིས་ནི་བདུག་པར་བྱ།། 
དཀར་རྩི་སོལ་བ་བཙག་གིས་ནི།། 
ཇི་ལྟར་འདོད་པའི་མིང་དང་ནི།། 
ཡོངས་སུ་སྤེལ་ཏེ་བྲིས་པ་ཡིས།། 
དབང་མ་སོང་བ་དབང་འགྲོ་སྟེ།། 
རྡོ་རྗེ་སེམས་དཔའི་བཀའ་བཞིན་ནོ།། 
ཁམས་ཀྱིས་མིང་ནི་བྲིས་པ་ན།
དབང་དུ་བྱེད་པའི་མཆོག་ཡིན་ནོ།། 
སོལ་བས་ཡོངས་སུ་འགུགས་པར་བྱེད།། 
དཀར་རྩི་ཡིས་ནི་དུག་འཇོམས་སོ།། 
ལི་ཁྲིས་སྐད་ཅིག་དེ་ཉིད་ལ།། 
སྨྱོ་བར་འགྱུར་བར་ཐེ་ཚོམ་མེད།། 
རུ་རྟ་ཨ་ག་རུས་བདུག་པས།། 
དབང་དུ་བྱེད་པའི་མཆོག་ཡིན་ནོ།། 
སོལ་བས་ཡོངས་སུ་འགུགས་པར་བྱེད།། 
གནོད་སྦྱིན་མོ་ནི་ངེས་པར་འགུགས།། 
ཤ་དང་ཁྲག་གི་བདུག་པ་ཡིས།། 
སྲིན་མོ་འགུགས་པར་བྱེད་པའི་མཆོག།
ཙནྡན་སིཧླའི་བདུག་པ་ཡིས།། 
ལྷ་ནི་འགུགས་པར་བྱེད་པའི་མཆོག།
ག་པུར་ཙནྡན་བདུག་པ་ཡིས།། 
སངས་རྒྱས་མཆོག་ཏུ་སྤྱན་འདྲེན་པའོ།། 
ག་པུར་གང་གིས་ཟོས་པ་ཡིས།། 
གཞན་དུའང་དེ་ཡི་དབང་དུ་འགྱུར།། 
རིག་པ་ཆེན་མོ་ཡི་གེ་བཞི།། 
མཉམ་པར་གཞག་པའི་སྦྱོར་བ་ཡིས།། 
འཁྲུགས་པ་དང་ནི་སྤེལ་བའི་དུས།། 
ངེས་པར་ཤི་བ་བསྒྲུབ་པར་བྱ།། 
བརྟུལ་ཞུགས་ཅན་གྱིས་གང་བསྒོ་བའི།། 
བཀའ་ལུང་དེ་ཡིས་མྱུར་དུ་བྱེད།། 
ཕྲག་པར་ཁུར་དེ་བྲན་མོ་དེས།། 
ལྷུན་པོའི་སྟེང་དུ་སྐྱེལ་བར་འགྱུར།། 
གྲུབ་པ་ཡི་ནི་མཆོག་རབ་ཀྱི།། 
རྫས་ནི་བླངས་ནས་འོང་བར་འགྱུར།། 
གཏུམ་པོ་ཡི་དགས་ཉི་མ་ཡི།། 
རྒྱལ་གྱི་མཚན་མོ་སོལ་བ་བཟུང་།། 
གཏུམ་མོའི་མེ་ཏོག་ཁུ་བ་ཡིས།། 
བརྟུལ་ཞུགས་བཟང་པོས་བརྟགས་ནས་སུ།། 
པདྨའི་ནང་དུ་གཞག་པར་བྱ།། 
དེ་ཉིད་མཚན་མོ་གཅིག་གམ་གསུམ།། 
དེ་ལས་བླངས་ཏེ་སྦྱོར་བ་ཡིས།། 
མཁས་པ་ཡིས་ནི་མར་ཞུ་བྱ།། 
དེ་ནས་ལྷའམ་གྲུབ་པའམ།། 
སངས་རྒྱས་ཀྱིས་ཀྱང་བསྔགས་པའམ།། 
རིག་སྔགས་གྲུབ་པའི་གྲིབ་མའམ།། 
གདོན་མི་ཟ་བར་མཐོང་བར་འགྱུར།། 
འགྲོ་དང་མི་འགྲོའི་སྐྱེ་བོ་རྣམས།། 
དབང་མ་གྲུབ་པའང་དབང་དུ་བྱེད།། 
རང་གི་ཁྲག་གིས་མིང་བྲིས་ལ།། 
དེ་ཉིད་ཀྱི་ནི་ཕྱེ་མས་དགང་།། 
ཇི་སྲིད་བསྐམས་པར་མ་གྱུར་པར།། 
དེ་སྲིད་མི་དེ་འོང་བར་འགྱུར།། 
གང་དང་གང་གིས་ལྷ་དག་གི།། 
རིམ་པ་འདི་ཡིས་མིང་བྲིས་ཏེ།། 
ཁྲོ་བོ་ལྡན་པས་བཟླས་པར་བྱ།། 
དེ་འདིས་སྐད་ཅིག་དེ་ལ་འགྲུབ།། 
དེ་ཡི་བཀའ་བཞིན་བྱེད་པ་དང་།། 
ངང་གིས་དེ་ནི་དབང་དུ་འགྱུར།། 
དཀོན་མཆོག་གསུམ་ལ་གནོད་བྱེད་པ།། 
གསད་པའི་དོན་དུ་སྔགས་རིག་པས།། 
འབར་བའི་ཕྲེང་བ་ས་འཁྲུགས་པའི་འོད།། 
ཞལ་བཞི་པ་ལ་ཆེར་འཇིགས་པ།། 
ཞགས་པ་ལྕགས་ཀྱུ་ཐོད་པ་ཅན།། 
བདག་ཉིད་མྱུར་དུ་བསམ་པར་བྱ།། 
གསང་སྔགས་དང་ནི་སྤེལ་བ་ཡིས།། 
མིང་ནི་སོལ་བས་བྲིས་ནས་སུ།། 
གདུག་པ་དེ་ནི་མནན་ནས་ཀྱང་།། 
རང་གི་གདུག་པའི་སེམས་ཀྱིས་བསྣུན།། 
འདི་ཉིད་ཀྱི་ནི་ཏིང་འཛིན་གྱིས།། 
ངེས་པ་རུ་ཡང་ངེས་པར་བྱེད།། 
ཁམས་ཀྱི་ས་བོན་དང་སྤེལ་བའི།། 
ཁམས་ཀྱིས་མིང་ནི་བྲིས་ནས་སུ།། 
ཁམས་དེ་ཡང་དག་མནན་ནས་ནི།། 
ཁང་པ་རུ་ནི་རྒྱུན་དུ་བཞག།
དེ་ནི་མྱུར་དུ་ངེས་འགྱུར་ཏེ།། 
དེ་སྲིད་དུ་ནི་མི་གཡོར་གནས།། 
རྨ་བྱའི་སྒྲོའམ་གཙུག་ཕུད་ཀྱིས།། 
ཡོངས་སུ་བླངས་ལ་བསྒྲུབ་པར་བྱ།། 
རྨ་བྱ་ཞེས་བྱའི་རྩ་བ་ཡི།། 
མཁས་པ་ཡིས་ནི་ཡོངས་སུ་གཟུང་།། 
དམག་ལ་སྔགས་རིག་པས་བསྐོར་བས།། 
དེ་ནས་དམག་དཔུང་འཇིག་པ་དང་།། 
རྨོངས་པའམ་ནི་རེངས་པའམ།། 
སྐད་ཅིག་དེ་ལ་འཁོར་བར་འགྱུར།། 
ཁྱི་དང་ཕག་དང་བྱ་རོག་གི།། 
མིག་ནི་ཡོངས་སུ་བླངས་ནས་སུ།། 
མིག་སྨན་དང་ནི་མཉམ་པོར་བྱ།། 
ལྷ་མོའི་སྔགས་ཀྱིས་བསྔགས་པ་ཡིས།། 
སྒྲུབ་པ་པོ་ཡི་གཟུགས་རྣམས་ཀུན།། 
འཇིག་པར་འགྱུར་བར་ཐེ་ཚོམ་མེད།། 
ཙཎྜིའི་མེ་ཏོག་བཅུད་ཉིད་ཀྱིས།། 
ལྕགས་ཀྱིས་གཡོགས་པའི་སྦྱོར་བ་ཡིས།། 
དེ་ཡི་ཁ་རུ་ངེས་བཅུག་པས།། 
རྒ་ཤི་མེད་པར་རྣམ་པར་རྒྱུ།། 
རིམས་གཏོང་གཟུགས་ནི་ལེགས་བྲིས་ཏེ།། 
དེ་ཡི་ཁ་རུ་གནོད་བྱེད་ནི།། 
སྦྱོར་བ་ཡིས་ནི་བཅུག་ནས་སུ།། 
ཡོངས་སུ་མནན་ལ་ཤིན་ཏུ་བཟླས།། 
རིམས་གཏོང་དེ་ཡི་གཟུགས་ཀྱིས་ནི།། 
རབ་ཏུ་འཛིན་པར་གདོན་མི་ཟ།། 
གཟའ་འམ་ཡང་དག་ཡི་དགས་སམ།། 
གནོད་སྦྱིན་དང་ནི་སྲིན་པོ་དང་།། 
གཞན་པ་ཡི་ནི་ནད་རྣམས་ཀྱིས།། 
འཛིན་པ་ལ་ནི་དཔྱད་མི་དགོས།། 
གཤིན་རྗེ་བྲིས་ཏེ་བསྐྲད་པར་བྱ།། 
དེ་ཡི་ཞལ་དུ་དགྲ་བོ་སྟེ།། 
རྨོངས་པའི་བདག་ཉིད་མི་འགྲོ་ན།། 
དེ་ནི་མྱུར་དུ་ངེས་པར་འཆི།། 
གསད་པ་ལ་ཡང་འདི་ཉིད་ཀྱིས།། 
ཡོངས་སུ་མནན་ནས་ངེས་པར་བཟླ།། 
གང་དུ་གཏེར་ནི་ཡོད་སྙམ་གྱུར།། 
དེར་ནི་སྔགས་རིག་པས་སོང་སྟེ།། 
ལྕེ་ཡོངས་བཟུང་ལ་བཟླས་པ་བྱ།། 
དེ་ཡིས་གསལ་པོའི་ཚིག་གིས་སྨྲ།། 
ཚད་དང་ཡོད་དང་མེད་པ་དང་།། 
བགེགས་དང་བགེགས་ནི་ཇི་ལྟར་གནས།། 
ཇི་སྲིད་དེ་ནི་དགྱེས་སྨྲ་ན།། 
དེ་ལ་གཏོར་མ་སྦྱིན་པར་བྱ།། 
གལ་ཏེ་བགེགས་ནི་མི་སྨྲ་ན།། 
དེར་ནི་མཆོད་ཡོན་རབ་ཏུ་བརྟག།
པུས་མོ་གཉིས་བཙུགས་གུས་པ་ཡིས།། 
ནོར་འཛིན་སངས་རྒྱས་ཡུམ་ལས་སོ།། 
ཕྱོགས་བཞི་དག་ཏུ་ཕུར་བུས་གདབ།། 
དེ་ནས་གནས་རྣམས་བསྐྲད་པར་བྱ།། 
དེ་ནས་མཚམས་ནི་བཅིང་བར་བྱ།། 
མཉམ་པར་བཞག་སྟེ་བསྐོར་བར་བྱ།། 
སྦྱོར་བ་ཤེས་པས་སྔགས་འདི་ཡིས།། 
དེ་ནས་རྫས་ནི་གདོན་པར་བྱ།། 
ཨོྃ་བ་སུ་དེ་སརྦཱརྠ་སཱ་དྷ་ཡཱ་ཡུ་དྷ་ར་རཀྵ་རཀྵ།
སརྒཱརྠ་ནི་ཙ་ཡཾ་ཏྲཾ་ཏྲཾ་ཙ་ཙ་ཊ་ཊ་ཧ་ཧ་སྭཱ་ཧཱ།
ཡང་ན་རིག་པ་འདི་ཡིས་ཀྱང་།། 
ལས་རྣམས་དག་ནི་ཐམས་ཅད་བྱ།། 
ཕྱོགས་བཅིང་བ་དང་དེ་བཞིན་བསྲུང་།། 
ཕུར་བུ་བསྐྲད་པ་དེ་བཞིན་ནོ།། 
རིན་ཆེན་གསུམ་ནི་ཐོག་མར་སྦྱིན།། 
ཆ་གཅིག་དག་ནི་ནོར་འཛིན་ལའོ།། 
སྡུག་བསྔལ་ཅན་ལ་ཆ་གཅིག་གོ།། 
གྲོགས་པོ་རྣམས་ལ་དེ་དང་མཚུངས།། 
ལྷག་མ་རྣམས་ནི་རིག་པས་དཔྱད།། 
དཀོན་མཆོག་གསུམ་ནི་ལེགས་མཆོད་བྱ།། 
གཞན་དུ་སྡུག་བསྔལ་ཐོབ་འགྱུར་ཏེ།། 
རྒྱལ་པོ་ཆོམ་རྐུན་སོགས་འཇིགས་ལས།། 
གལ་ཏེ་བླ་མ་དེར་བཞུགས་ན།། 
སྐལ་བ་བཟང་པོ་གཉིས་དབུལ་ལོ།། 
གཞན་པ་ཡི་ནི་སྤྱན་རྣམས་ལ།། 
རྡོ་རྗེ་ཐེག་པ་རྟོགས་འགྱུར་བའི།། 
སྐལ་བ་རེ་ནི་སྦྱིན་པར་བྱ།། 
གཞན་དུ་དམ་ཚིག་གདུང་བར་འགྱུར།། 
འདི་ནི་བཅོམ་ལྡན་རྣལ་འབྱོར་ཅན།། 
གསང་བ་རྒྱན་གྱི་རྡོ་རྗེས་གསུངས།། 
དེ་ནས་སངས་རྒྱས་ཐམས་ཅད་ཀྱི།། 
ཡུམ་རྣམས་ཀྱིས་ནི་དེར་བཏུད་ནས།། 
དཔའ་བོ་ཆེ་ལ་ཞུ་བ་ཞུས།། 
རྒྱས་པ་ཡི་ནི་དཀྱིལ་འཁོར་ནི།། 
གསུངས་ཤིག་གསུངས་ཤིག་དཔའ་བོ་ཆེ།། 
ཡུམ་རྣམས་ཀུན་གྱི་དཀྱིལ་འཁོར་ནི།། 
རྒྱལ་པོའི་དབང་ཕྱུག་རབ་གསོལ་པ།། 
སེམས་ཅན་ཐམས་ཅད་འདིར་འབྱུང་བའོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོའི་དབང་ཕྱུག་དཔལ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་ནས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ།། 
དཀྱིལ་འཁོར་ཇི་ལྟར་སྔར་གསུངས་པ།། 
འོན་ཀྱང་སེང་གེའི་ཁྲི་དང་ལྡན།། 
དེ་ཡི་སྟེང་དུ་པདྨ་ཆེ།། 
དེར་ནི་རི་བོང་ཅན་དཀྱིལ་འཁོར།། 
དེ་ཡི་སྟེང་དུ་ཉི་མ་ཆེ།། 
ཉི་མ་དེར་ནི་དཀྱིལ་འཁོར་མཆོག།
ཆ་བརྒྱད་པ་ལ་དབུས་རིན་ཆེན།། 
དེ་ཡི་སྟེང་དུ་རྒྱལ་བའི་ཡུམ།། 
སེར་དང་སྔོ་བའི་འོད་ཆེན་པོ།། 
གསེར་གྱི་རི་བོ་དང་མཚུངས་པས།། 
ཕྱག་གཉིས་ཀྱིས་ནི་ཆོས་འཆད་ཅིང་།། 
གཡས་པ་ཡིས་ནི་མཆོག་སྦྱིན་པ།། 
གཡོན་གྱིས་རིན་ཆེན་ལན་བུ་མཆོད།། 
རྒྱན་རྣམས་ཀུན་གྱིས་རྣམ་པར་བརྒྱན།། 
གོས་ནི་འཕྱང་ཞིང་སྣ་ཚོགས་པ།། 
གཙུག་ཏོར་མུ་ཏིག་ཐོར་ཚུགས་ཅན།། 
དེ་ཡི་མདུན་དུ་རིན་ཆེན་བྲི།། 
གཡོན་དུ་བུམ་པ་བཟང་པོ་བཞག།
གཡས་པ་རུ་ནི་དཔག་བསམ་ཤིང་།། 
རྒྱབ་ཏུ་རིན་ཆེན་ལན་བུའོ།། 
མཚམས་རྣམས་སུ་ནི་བུམ་པ་བརྒྱད།། 
གསེར་གྱི་རང་བཞིན་གཞག་པར་བྱ།། 
རིན་ཆེན་ལྔ་ཡིས་ཡང་དག་འཁྲུགས།། 
དྲི་ལྔ་དག་དང་ཡང་དག་ལྡན།། 
བཟའ་ལ་སོགས་པའི་རོས་གང་བའི།། 
བུམ་པ་བཅུ་དྲུག་ཕྱི་རོལ་དུ།། 
སེར་པོའི་གོས་ཀྱིས་ཡོངས་སུ་དཀྲིས།། 
མེ་ཏོག་སེར་པོ་སོགས་ཀྱིས་བརྒྱན།། 
དེ་མདུན་བློ་ལྡན་བྲི་བར་བྱ།། 
སྦྱིན་པའི་ཕ་རོལ་ཕྱིན་དགེ་མ།། 
དམར་དང་སེར་དང་ཆེས་དཀར་བ།། 
རིན་ཆེན་ལྡན་པའི་ཕྱག་སྦྱིན་པ།། 
སེར་པོའི་འོད་ལྡན་ཕྲེང་མཛེས་མ།། 
རིན་ཆེན་བཟང་པོ་ཀུན་གྱི་སྲས།། 
མཁའ་ཡི་ཉི་ཟླ་སྐར་མ་ཡིས།། 
ཀུན་ནས་ཡོངས་སུ་བསྐོར་བའོ།། 
གཙུག་ཕུད་ཅོད་པན་གོས་ལ་སོགས།། 
ཕྲེང་བ་དང་ལྡན་དགྱེས་པ་མོ།། 
དཀྱིལ་འཁོར་དེ་ཡི་ལྷོར་བྲི་བ།། 
ཚུལ་ཁྲིམས་ཕ་རོལ་ཕྱིན་དགེ་མ།། 
ཅུང་ཟད་སེར་བའི་རིན་ཆེན་ལུས།། 
སྣ་ཚོགས་རྒྱན་གྱིས་རྣམ་པར་བརྒྱན།། 
སྣ་ཚོགས་གོས་ནི་ཡོངས་སུ་གྱོན།། 
མཛེས་ཤིང་ཕྲེང་བའི་ཆུན་པོའི་གཙུག།
གོས་ལྡན་གཙུག་ན་གཙུག་ཏོར་མཆོག།
ཡིད་བཞིན་རིན་ཆེན་དམ་པའི་ཕྱག།
གཡོན་པའི་སྐྱིལ་ཀྲུང་རིན་ཆེན་བཟང་།། 
ཆོ་ག་ཇི་བཞིན་རབ་ཏུ་བསམ།། 
རྒྱབ་ཏུ་བཟོད་པ་མ་ཞེས་བྱ།། 
ཅུང་ཟད་འཛུམ་ཞིང་སེར་མཛེས་མ།། 
དམར་པོའི་གོས་ནི་ལེགས་པར་གྱོན།། 
རིན་པོ་ཆེ་ཡི་རྒྱན་གྱིས་བརྒྱན།། 
ཐམས་ཅད་རིན་ཆེན་མཆོག་འདྲི་ཞིང་།། 
དམར་པོའི་གོས་ནི་འཕྱང་བ་མ།། 
གཙུག་ན་རིན་ཆེན་མཆོག་དང་ལྡན།། 
སེང་གེ་མཆོག་གི་ཁྲི་ལ་བཞུགས།། 
བྱང་དུ་བརྩོན་འགྲུས་ཆེན་མོ་ནི།། 
རྡོ་རྗེ་གོ་ཆས་བརྒྱན་པ་ལ།། 
དཔའ་མོ་རིན་ཆེན་དབྱུག་གུའི་ཕྱག།
གཡས་པ་སྦྱིན་པའི་ཕ་རོལ་སོང་།། 
པྲི་ཡང་ཀུ་ལ་སྔོ་བསངས་དཀར།། 
རྡོ་རྗེ་སེང་གེའི་ཁྲི་ལ་བཞུགས།། 
ལྷག་མ་རྣམས་ནི་གཞག་བྱ་བ།། 
དཀྱིལ་འཁོར་བྱས་ཏེ་རིན་ཆེན་ལྡན།། 
སྒོ་དང་སྒོ་རུ་སྒོ་བ་མ།། 
རིན་ཆེན་ཀུན་གྱིས་རྣམ་པར་བརྒྱན།། 
དེ་ནས་ཕྱི་ཡི་ཕྱི་ཉིད་དུ།། 
རིན་ཆེན་སྙིམ་པའི་ལག་པ་མཆོག།
ཕྱོགས་སྐྱོང་བ་ནི་ཐམས་ཅད་ནི།། 
གོ་རིམས་བཞིན་དུ་གཞག་པར་བྱ།། 
དེ་ཡི་ཕྱི་རོལ་ཐམས་ཅད་དུ།། 
མཁས་པས་ཀླུ་དང་གནོད་སྦྱིན་བྲི།། 
རིན་ཆེན་བུམ་པ་བཟང་པོ་དང་།། 
གདུགས་དང་རྒྱལ་མཚན་བ་དན་ལག།
གཏོར་མ་རྣམ་པ་སྣ་ཚོགས་དང་།། 
ལྷ་བཤོས་རབ་ཏུ་བཟང་དགེ་བ།། 
བཟའ་དང་བཏུང་བའི་རོ་མཆོག་དང་།། 
མར་དང་ཀ་ར་ཉིད་དང་ནི།། 
ཞོ་དང་བུ་རམ་ཧྭགས་དང་བཅས།། 
འོ་མ་མར་དང་སྦྲང་རྩི་དང་།། 
རྒྱལ་པོའི་བཟའ་བ་དམ་པའི་མཆོག།
བཟའ་བ་ལ་སོགས་རབ་མཆོག་གོ།། 
དེ་ནས་སྔགས་པས་འཇུག་པར་བྱ།། 
རྒྱན་རྣམས་ཀུན་གྱིས་བརྒྱན་ནས་སུ།། 
སེར་པོའི་གོས་འཛིན་དག་པ་དང་།། 
ཕྲེང་ལྡན་དྲི་ཞིམ་ལྡན་པའི་ལས།། 
སྒོ་ཡི་ཆར་ནི་ཞུགས་ནས་སུ།། 
ཐོག་མར་ལྷ་ནི་སྤྱན་དྲང་བྱ།། 
ཕྱག་རྒྱ་བཅིངས་ཏེ་དབྱངས་སྙན་པས།། 
རབ་ཏུ་དགའ་བའི་ཡིད་ཀྱིས་སུ།། 
ལྷར་བཅས་འཇིག་རྟེན་དག་ལ་སྨན་སླད་དུ།། 
ཀུན་ཏུ་བཟང་པོའི་སྨོན་ལམ་དྲན་མཛོད་ལ།། 
རིན་ཆེན་དམ་པ་སེང་གེའི་ཁྲིར་བཞུགས་ཏེ།། 
འཁོར་བཅས་ལྷ་དང་དེ་བཞིན་གཤེགས་པ་སྤྱོན།། 
དེ་ནས་དེ་དག་ལེགས་བྱོན་ཏེ།། 
སྲས་བཅས་འཁོར་དང་བཅས་རྣམས་ཀྱང་།། 
སེམས་ཅན་རྣམས་ལ་དངོས་གྲུབ་སྟེར།། 
སྒྲུབ་པ་པོ་ལ་ཁྱད་པར་དུ།། 
དེ་ནས་ཐལ་མོ་ལེགས་སྦྱར་ལ།། 
རིན་ཆེན་གྱིས་བཀང་མེ་ཏོག་བཅས།། 
གསང་སྔགས་བརྗོད་དེ་གཏོར་བར་བྱ།། 
ཅི་བདེ་བར་ནི་བཞེས་སུ་གསོལ།། 
དེ་ནས་རང་གིས་དབང་བསྐུར་བྱ།། 
དེ་ཡི་སྔགས་དང་ཕྱག་རྒྱ་ཡིས།། 
ས་ལ་ལག་པས་རེག་ནས་སུ།། 
བསྙེམས་པ་ཡིས་ནི་འཐོན་པར་བྱ།། 
དེ་ནས་སློབ་མ་གཞུག་པར་བྱ།། 
མེ་ཏོག་དྲིས་ནི་ཡང་དག་སྡུད།། 
སེར་པོའི་གོས་བཟང་ཡང་དག་གྱོན།། 
ལག་ན་རིན་ཆེན་དྲི་བཟང་པོ།། 
དགའ་དང་བཅས་ཏེ་སྙིམ་པ་དེ།། 
སྔ་མའི་སྔགས་ཀྱིས་དོར་བར་བྱ།། 
གང་གི་དྲུང་དུ་ལྷུང་གྱུར་པ།། 
ལྷ་དེ་དེ་ཡིས་འགྲུབ་པ་ཡིན།། 
དེ་ནས་གཡས་ནས་རྣམ་བསྐོར་ཏེ།། 
སློབ་མ་དེ་ནི་འབྱུང་བར་བྱ།། 
བཟང་པོའི་སེང་གེའི་ཁྲིར་བཞག་སྟེ།། 
དབང་བསྐུར་བ་ཡི་སྦྱོར་བ་བྱ།། 
གདུགས་དང་རྒྱལ་མཚན་བ་དན་དང་།། 
མཛེས་པའི་རྔ་ཡབ་གཡོབ་པ་ཡིས།། 
དེ་བཞིན་དུ་ཡང་དབང་བསྐུར་ཏེ།། 
བུམ་པ་བརྒྱད་དམ་བཅུ་དྲུག་ལ།། 
དེ་ཡི་སྔགས་དང་ཕྱག་རྒྱ་ཡིས།། 
གོ་རིམས་ཇི་ལྟ་བ་བཞིན་ནོ།། 
དེ་ནས་སྦྱོར་བ་དེར་འོངས་ཏེ།། 
འཁོར་ལོས་སྒྱུར་བའི་རིམ་པ་ཡིས།། 
འཁོར་ལོ་རིན་ཆེན་བཟང་པོའི་ལག།
རྒྱལ་བ་རྒྱལ་བའི་སྒྲ་དགེ་བས།། 
གསང་བའི་སྦྱོར་བའི་རྣལ་འབྱོར་གྱིས།། 
ལྟེ་བ་རུ་ནི་དབང་བསྐུར་རོ།། 
འདི་བདག་གཏེར་ཅན་རིན་ཆེན་འཛིན།། 
རྡོ་རྗེ་རིན་ཆེན་འཛིན་པར་འགྱུར།། 
དམ་ཚིག་གི་ནི་དམ་པ་ཡིས།། 
སངས་རྒྱས་ཀུན་གྱི་དོན་རྒྱས་པ།། 
འབད་པས་དེ་རིང་བླངས་པ་ཡིས།། 
ཕོངས་པའི་དྲི་མ་འཕྲོག་པར་བྱེད།། 
དེ་ནས་དཔའ་བོ་འཆི་མེད་འཛིན།། 
རིན་ཆེན་ཚོགས་ཀྱིས་མཆོད་པར་བྱ།། 
གཞན་པ་ཡི་ཡང་དུ་མ་ནི།། 
རྒྱལ་པོ་དབང་ཕྱུག་དམ་པས་སོ།། 
དེ་བཞིན་དབང་བསྐུར་ལྔ་པོ་ཡིས།། 
སྐལ་མེད་ཀྱང་ནི་བདག་མེད་འགྱུར།། 
གླིང་བཞིའི་དབང་ཕྱུག་དཔལ་ལྡན་ཡང་།། 
གནོད་པ་མེད་པར་ཐོབ་པར་འགྱུར།། 
གསང་བ་ལས་ཀྱང་ཆེས་ཤིན་ཏུ།། 
གསང་བ་ཡི་ནི་མནའ་བསྒགས་ཏེ།། 
དེ་ཡི་བསྒོམ་དང་སྒྲུབ་པའི་ཐབས།། 
སློབ་མ་ལ་ནི་དེ་ནས་བསླབ།། 
གུར་གུམ་དང་ནི་ཙནྡན་དང་།། 
དྲི་དང་མར་མེ་བཟང་པོ་ལ།། 
དམ་ཚིག་གིས་ནི་གསལ་བྱས་པ།། 
ལན་གསུམ་དུ་ནི་འཐུང་དུ་གཞུག།
བུ་ཀྱེ་འཐུང་ཤིག་གསང་བ་ཆེ།། 
དམ་ཚིག་ཤིན་ཏུ་འདའ་བ་དཀའ།། 
གལ་ཏེ་འདི་ལས་འདས་གྱུར་ན།། 
མྱུར་བ་ཉིད་དུ་འཆི་བར་འགྱུར།། 
ཤི་ནས་ཀྱང་ནི་དམྱལ་སྡུག་བསྔལ།། 
རབ་མང་ངུ་འབོད་ཉིད་དུ་གནས།། 
གལ་ཏེ་མི་རུ་སྐྱེ་འདོད་པའམ།། 
ནམ་ཞིག་དངོས་གྲུབ་ཐོབ་འདོད་ན།
དེ་བཞིན་ཕོངས་པའི་སྡུག་བསྔལ་ལས།། 
རིང་དུ་ངེས་པར་ཁྱོད་ཀྱིས་སྐྱོབས།། 
འདི་དག་ལེགས་ཐོས་སློབ་མ་ལ།། 
གསང་བའི་སྒྲུབ་ཐབས་བཤད་པར་བྱ།། 
ཇི་ལྟའི་རྒྱལ་རིགས་བུ་མོ་ནི།། 
བཟུང་ནས་གསལ་བའི་རྣལ་འབྱོར་བྱ།། 
ཉི་མ་བདུན་ན་ངེས་པར་འགྲུབ།། 
རྒྱལ་པོའི་ཕུན་ཚོགས་ཐོབ་པར་འགྱུར།། 
ཤེས་རབ་ཕ་རོལ་ཕྱིན་པའི་མཆོག།
དཀྱིལ་འཁོར་སྦྱོར་བས་བསམ་གཏན་བྱ།། 
རྒྱལ་མོ་ཆོ་ག་བཞིན་བཟུང་སྟེ།། 
སྒྲུབ་པ་པོས་ནི་མྱུར་དུ་བསྒྲུབ།། 
ཉི་མ་གསུམ་གྱིས་རྒྱལ་པོ་མཆོག།
གདོན་མི་ཟ་བར་ཐོབ་པར་འགྱུར།། 
བྲམ་ཟེའི་བུ་མོ་སྐལ་ཆེན་མོ།། 
ནོར་ཆེན་ལ་ནི་བསྒྲུབ་པར་བྱ།། 
རྗེ་རིགས་སྣ་ཚོགས་སྦྱོར་བ་ཡིས།། 
མཚུངས་པ་ཉིད་དུ་བསྒྲུབ་པར་བྱ།། 
དེ་ཡིས་དངོས་གྲུབ་མཆོག་རྙེད་དེ།། 
རྒྱལ་པོ་འཇིག་རྟེན་གསུམ་གྱིས་བརྗེད།། 
དམངས་མོ་དཔའ་བོའི་སྦྱོར་བ་ཡིས།། 
བསྒྲུབས་ན་སྔགས་ཀྱི་དངོས་གྲུབ་འགྱུར།། 
གནོད་སྦྱིན་རྒྱལ་མཆོག་གྲུབ་པ་དང་།། 
གནོད་སྦྱིན་རྣམས་ཀྱི་དབང་ཕྱུག་མཆོག།
དམན་པའི་སེམས་སུ་བཤད་པ་དང་།། 
མཆོག་གིས་མཆོག་ནི་ཆེན་པོ་དང་།། 
བར་མས་བར་མའི་དངོས་གྲུབ་ནི།། 
སྐྱེ་བ་འདི་ལ་ཐོབ་པར་འགྱུར།། 
དེ་ནས་ལས་རྣམས་བསླབ་པར་བྱ།། 
ཞི་བ་དང་ནི་རྒྱས་པའི་ལས།། 
དེ་བཞིན་དབང་དང་མངོན་སྤྱོད་དང་།། 
གཞན་པ་ཡི་ཡང་སྣ་ཚོགས་ནི།། 
སེམས་ཅན་རྣམས་ལ་དགའ་བའོ།། 
ཤེས་རབ་ཕ་རོལ་ཕྱིན་དགེ་མ།། 
དཀྱིལ་འཁོར་སྦྱོར་བས་བསྒོམ་པར་བྱ།། 
ཀུནྡ་དཀར་པོ་ཟླ་བ་འདྲ།། 
འོད་ཟེར་དཀར་པོས་མཛེས་པ་མོ།། 
སྐྱེ་བོ་ནད་པ་འཆི་ཀ་མ།། 
དེ་ཡི་ལུས་ལ་གཞུག་པར་བྱ།། 
དེ་ནས་དེ་ནི་སྟོབས་ལྡན་འགྱུར།། 
བརྒྱད་གཉིས་པ་ཡི་ལང་ཚོར་ལྡན།། 
ནད་རྣམས་ཀུན་ལས་རྣམ་པར་གྲོལ།། 
རྒ་དང་འཆི་བ་རྣམ་པར་སྤངས།། 
བསྟན་བཅོས་ཀུན་གྱི་དོན་རིག་ཅིང་།། 
ཤེས་རབ་དྲན་པ་མཆོག་དང་ལྡན།། 
དེ་བཞིན་རང་འགྱུར་རྣལ་འབྱོར་པ།། 
ནམ་མཁའ་ལ་ནི་ཡང་དག་བསྒོམ།། 
མཛེས་པའི་རིན་ཆེན་སྣ་ཚོགས་པའི།། 
ཐམས་ཅད་དུ་ནི་ཆར་འབབ་པ།། 
འདི་ཡིས་ཕོངས་པ་རྣམ་པར་སེལ།། 
ཕོངས་པ་རྣམས་ལ་རབ་ཏུ་བརྟག།
མཐེ་བོ་ཡི་ནི་ཚད་ཙམ་པའི།། 
ནོར་རྒྱུན་མ་ཡི་རྣམ་པ་བྱ།། 
ལྷ་མོ་ལ་ནི་མཉམ་པར་གཞག།
དེ་ཡི་མདུན་དུ་གསང་སྔགས་བཟླས།། 
ཇི་སྲིད་འབུམ་ཕྲག་ཁོ་ན་སྟེ།། 
དེ་ནས་དངོས་གྲུབ་བསྒྲུབ་པར་བྱ།། 
ཟླ་བ་གང་བའམ་བཅུ་བཞི་འམ།། 
བརྒྱད་པའམ་གཟས་གཟུང་ཉིན་པར་ལ།། 
མཆོད་པ་ཆེན་པོ་བྱས་ནས་སུ།། 
མཁས་པས་མཚན་མོ་ཐོག་ཐག་བཟླས།། 
དེ་ནས་དགའ་བས་གཟུགས་བརྙན་དེ།། 
གདོན་མི་ཟ་བར་འབར་བར་འགྱུར།། 
དེ་ནས་བཟུང་སྟེ་མདོར་བསྡུ་ན།། 
མི་ཡི་འཁོར་ལོས་སྒྱུར་བར་འགྱུར།། 
བཟླས་པས་མཚན་མ་བཟང་བྱུང་ན།། 
རྣལ་འབྱོར་པ་ནི་ནོར་ཆེན་འགྱུར།། 
བར་མས་གླིང་ནི་ཐོབ་པར་འགྱུར།། 
ཐ་མ་ཡིས་ནི་ཁོར་ཡུག་གོ།། 
ཐམས་ཅད་དུ་ནི་བཟླས་ཙམ་གྱིས།། 
ལོངས་སྤྱོད་ཟད་པར་འགྱུར་མ་ཡིན།། 
རྒྱལ་པོ་ཐམས་ཅད་དབང་འགྱུར་ཞིང་།། 
བུད་མེད་ཐམས་ཅད་དགའ་བར་འགྱུར།། 
སྙིང་གར་རྣལ་འབྱོར་བྱས་ནས་སུ།། 
ནོར་བུ་ལག་པར་བཅངས་ནས་ནི།། 
ཉི་མའི་དཀྱིལ་འཁོར་ལ་གནས་བསྒོམ།། 
མྱུར་དུ་རིན་ཆེན་རྒྱལ་པོར་འགྱུར།། 
ཕྱག་རྒྱ་འདི་ནི་བྱས་གྱུར་པས།། 
རྟག་ཏུ་སྒོམ་པས་བསྒོམ་པར་བྱ།། 
ཇི་ལྟར་འདོད་པའི་གྲུབ་རྙེད་དེ།། 
རྡོ་རྗེ་འཛིན་པ་ཇི་བཞིན་ནོ།། 
ཞེས་བཅོམ་ལྡན་འདས་རྡོ་རྗེ་སེམས་དཔས་བཀའ་སྩལ་ཏོ།། 
དེ་ནས་སྦྱོར་བ་ཇི་བཞིན་དུ།། 
ཡུམ་དེ་རྣམས་ནི་ལེགས་བྱོན་ནས།། 
ལས་ཀྱི་དཀྱིལ་འཁོར་ལེགས་གནས་པ།། 
སྟོན་པ་ལ་ནི་ཞུ་བ་ཞུས།། 
གང་དུ་རྒྱལ་བ་ཀུན་བཞུགས་ནས།། 
བླ་ན་མེད་པའི་དོན་མཛད་པ།། 
སེམས་ཅན་ཀུན་ལ་བདེ་སླད་དུ།། 
མྱུར་དུ་ལས་ནི་འགྲུབ་པ་ལེགས།། 
དེ་ནས་བཅོམ་ལྡན་འདས་ལས་ཐམས་ཅད་ཀྱི་དམ་པའི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ཡུམ་གྱི་དམ་པ་དེ་རྣམས་ལ་ལས་ཀྱི་དཀྱིལ་འཁོར་བཀའ་སྩལ་པ།
རླུང་གི་དཀྱིལ་འཁོར་བྲི་བར་བྱ།། 
དེ་ཡི་དབུས་སུ་གྲུ་གསུམ་པ།། 
དེ་ཡི་སྟེང་དུ་ལྷ་མོ་བཞག།
འབར་བའི་མེ་དང་མཚུངས་པ་ལ།། 
ཞལ་བཞི་མ་ལ་ཆེར་འཇིགས་པ།། 
མཆེ་བ་རབ་ཏུ་གཙིགས་པ་མོ།། 
ཐོད་པའི་ཕྲེང་བའི་ཅོད་པན་ཅན།། 
རྡོ་རྗེ་ལྕགས་ཀྱུ་ཐོད་པ་དང་།། 
ཞགས་པ་གཡས་དང་གཡོན་པར་འཛིན།། 
པགས་པ་ཆེན་པོ་གོས་སུ་གྱོན།། 
ཁྲོ་མོ་མིག་འབྲས་རབ་ཕྱུང་བ།། 
མཆེ་བས་མཆུ་མནན་ཞལ་ཆེན་མོ།། 
དེ་ཡི་མདུན་དུ་བྲི་བྱ་བ།། 
མཐའ་མའི་ཞལ་ནི་མདོར་བསྡུས་པ།། 
སྣ་ཚོགས་གཏུམ་དང་དྲག་པོའི་ཞལ།། 
དུ་མའི་ཕྱག་གིས་ཡང་དག་འཁྲུགས།། 
ཞགས་པ་ལྕགས་ཀྱུ་ཐོད་སོགས་དང་།། 
རྡོ་རྗེ་ཅན་གྱི་སོག་ལེ་འཛིན།། 
ཐོད་པས་ལུས་ལ་བྲེས་གྱུར་ཅིང་།། 
ཅོད་པན་ཆེན་པོས་འཇིགས་བྱེད་མོ།། 
གཤིན་རྗེ་དཔའ་བོས་བྲི་བྱ་བ།། 
མཐའ་གདོང་དམ་པ་ཡི་ནི་མཆོག།
སྔོན་པོ་འབར་བའི་རང་བཞིན་ཁྲོས།། 
མགོ་བོའི་ཕྲེང་བས་རྣམ་པར་བརྒྱན།། 
ཐོད་པའི་ཕྲེང་བའི་ཅོད་པན་ཅན།། 
སྟག་གི་པགས་པའི་ཤམ་ཐབས་ཅན།། 
རལ་གྲི་རིན་ཆེན་ཐོད་པ་དང་།། 
རིན་ཆེན་དབྱུག་གུ་འཛིན་པའི་མཆོག།
དེ་ནས་ལྷ་མོ་ལེགས་བྲི་བ།། 
པདྨའི་ཞལ་མ་འཇིགས་ཆེན་མོ།། 
དམར་མོ་ཕྱག་ན་ཉི་ཟླ་འཛིན།། 
བསྐལ་པའི་མེ་དང་མཚུངས་པ་མོ།། 
གཡོན་པ་རུ་ནི་ཁྲོ་མོ་ཆེ།། 
མ་བཅོམ་མ་ནི་སྐ་རགས་མགུལ།། 
ལས་ཀྱི་རྡོ་རྗེ་དྲིལ་ལྡན་མཆོག།
མཆེ་བ་རྣམ་པར་གཙིགས་པའི་ཞལ།། 
གཙུག་ན་ཐོད་པ་འཇིགས་སུ་རུང་།། 
རབ་གཏུམ་སྟོབས་དང་གསལ་བ་མོ།། 
སྦྱོར་ལྡན་ཆོ་ག་རིག་པས་བྲི།། 
ཕྱི་རོལ་དུ་ནི་ལེགས་བྲི་བ།། 
ཁྲོ་བཅས་འཇིགས་པ་དང་བཅས་པ།། 
རལ་པའི་ཐོར་ཚུགས་ཆེན་པོ་ཅན།། 
ཁྲག་གིས་གང་བའི་ཐོད་པ་དང་།། 
ཕྱག་རྒྱ་བཟང་པོས་ཕྱག་མཚན་པའོ།། 
དེ་ཡི་ཕྱི་རུ་ལྷ་རྣམས་ནི།། 
སྙིམ་པ་རབ་སྦྱར་ཡི་དམ་པ།། 
ཐམས་ཅད་དུ་ནི་ཡོངས་སུ་གཞག།
འཇིག་རྟེན་སྐྱོང་བ་གཞག་པར་བྱ།། 
སྒོ་རྣམས་དག་ནི་ཐམས་ཅད་དུ།། 
སྒོ་སྐྱོང་བ་ཡང་དེ་བཞིན་དུ།། 
དེ་ནས་གཏོར་མའི་ཆོ་ག་ནི།། 
ཤ་བཅས་བཏུང་བ་རོ་དང་ལྡན།། 
དེ་ནས་གོ་ཆ་བཅིངས་གྱུར་པས།། 
ཐོད་པའི་ཅོད་པན་ཆེན་པོ་དང་།། 
ཁྲག་གམ་ཆང་གིས་བཀང་བའམ།། 
ཐོད་པ་ལྡན་པས་འཇུག་པར་བྱ།། 
ཐམས་ཅད་འགྲུབ་པའི་མ་མོ་རྣམས།། 
འདི་ཡིས་སྤྱན་ནི་དྲང་བར་བྱ།། 
དཀོན་མཆོག་གསུམ་ལ་གནོད་བྱེད་པའི།། 
གསད་པའི་དོན་དུ་མ་མོ་རྣམས།། 
དེ་རིང་ཉིད་དུ་དཀྱིལ་འཁོར་འདིར།། 
འཇིགས་ཆེན་མ་རྣམས་ཐམས་ཅད་གཤེགས།། 
འཇིགས་པའི་སྒྲ་དང་ཆེར་གཏུམ་དང་།། 
ཁ་ནས་འོད་ཟེར་སྟོང་ཕྲག་ནི།། 
མཐོང་བ་དང་ནི་ཐོས་པ་ན།
མཚན་མར་ཡང་ནི་ཤེས་པར་བྱ།། 
དེ་ནས་དེ་ཡིས་ཨརྒྷ་སྦྱིན།། 
ཅི་བདེར་བཞེས་ཤིག་འཇིགས་མཛད་མ།། 
གདུག་པ་ཆེན་པོ་གསོལ་བར་མཛོད།། 
གདུག་གཏུམ་འཇིགས་པར་བྱེད་པ་ཡིས།། 
དེ་ནས་བདག་ལ་དབང་བསྐུར་ཏེ།། 
ཐོད་པར་གནས་པའི་རོ་ཡིས་ནི།། 
སྲང་ཙམ་གྱིས་ནི་ཤ་ཟོས་ནས།། 
མ་མོ་ཐམས་ཅད་བསྒྲུབ་པར་བྱ།། 
དེ་ནས་མངོན་སྤྱོད་ལས་རྣམས་ཀུན།། 
དམ་ཚིག་བསྲུང་བ་ཡིས་ནི་བྱ།། 
དཀོན་མཆོག་གསུམ་ལ་གནོད་བྱེད་དང་།། 
བླ་མ་རྣམས་ལ་འཁྱལ་སྨྲ་བ།། 
རྟག་ཏུ་གསོད་པར་ལྷ་མོ་རྣམས།། 
བགྱིད་པར་བདག་ནི་རྗེས་སུ་གཟུང་།། 
དེ་ནས་ཆོ་ག་དེ་ཉིད་ཀྱིས།། 
སློབ་མའི་དམ་པ་གཞུག་པར་བྱ།། 
ཁྲོ་བོའི་ལྷ་ལ་བསྐུལ་ནས་སུ།། 
མེ་ཏོག་དམར་པོ་དོར་བར་བྱ།། 
བདག་གི་མེ་ཏོག་དམ་པ་འདི།། 
ཅི་བདེ་བར་ནི་བཞེས་སུ་གསོལ།། 
བདུག་པ་འདི་ནི་བཟུང་ནས་སུ།། 
གསོལ་བྱེད་འདི་ནི་གསོལ་བར་མཛོད།། 
ལྷ་མོ་གང་ལ་ལྷུང་གྱུར་པ།། 
དེ་ཡིས་དེ་ལ་མཆོག་གསོལ་ལོ།། 
དེ་ནས་དབང་བསྐྲུར་བྱིན་ནས་སུ།། 
དཀྱིལ་འཁོར་གྱི་ནི་མདུན་བཞག་སྟེ།། 
ཐོད་པ་རུ་ནི་གནས་པ་ཡི།། 
ཁྲག་གིས་དབང་ནི་བསྐུར་བར་བྱ།། 
དེ་ནས་སྒོ་རུ་བོས་ནས་སུ།། 
དམ་ཚིག་འབད་པས་འཛིན་དུ་གཞུག།
རབ་ཏུ་གདུག་པའི་སྙིང་གི་ཁྲག།
བཟང་པོ་འདི་ནི་འཐུང་ཞིག་བུ།། 
ཟོ་ཤིག་ཟོ་ཤིག་ཤ་ཆེན་པོ།། 
བཏུང་བ་འཇིགས་པ་ཆེན་པོ་འཐུང་།། 
གཞན་དུ་ན་ནི་འཆི་འགྱུར་ཏེ།། 
མཁའ་འགྲོ་མ་དང་གཟའ་རྣམས་དང་།། 
གནོད་སྦྱིན་སྲིན་པོ་གཏུམ་པོ་ཡི།། 
རིང་པོར་མི་ཐོགས་རབ་ཏུ་ཟ།། 
དེ་ནས་མངོན་སྤྱོད་ལས་རྣམས་ནི།། 
སྟོང་ཕྲག་དག་ནི་བསླབ་པར་བྱ།། 
དེ་ཡི་སྦྱོར་བའི་རྣལ་འབྱོར་གྱིས།། 
རང་ཉིད་ཁྲོ་བོར་བཟུང་གྱུར་པས།། 
གནོད་བྱེད་ཐམས་ཅད་གསད་པར་བྱ།། 
དགྲ་རྣམས་ཐམས་ཅད་བཟའ་བར་བྱ།། 
གདུག་པ་ཐམས་ཅད་བཅའ་བར་བྱ།། 
སྲིན་པོ་ཐམས་ཅད་གཞོམ་པར་བྱ།། 
མཐའ་ཡས་ཞལ་མའི་སྦྱོར་བ་ཡིས།། 
གསད་དང་གཟུང་བ་དེ་ཡིས་བྱ།། 
ཞལ་བཞི་མ་ཡི་སྦྱོར་བ་ཡིས།། 
ཐམས་ཅད་འགུགས་པའི་དམ་པའང་ཡིན།། 
མཁའ་གདོང་མ་ཡིས་ཐམས་ཅད་དུ།། 
རིན་པོ་ཆེ་ཡི་ཚོགས་འབྱུང་ངོ།། 
པདྨའི་ཞལ་གྱི་སྦྱོར་བ་ཡིས།། 
ཆང་གི་དམ་པ་བཏུང་བར་བྱ།། 
མ་བཅོམ་མ་ཡི་སྦྱོར་བ་ཡིས།། 
ཤ་ནི་འགུགས་པའི་མཆོག་ཡིན་ནོ།། 
ནམ་མཁའ་རེངས་པ་ཆེན་པོ་སྟེ།། 
དམག་དཔུང་འབྱོར་པའི་དམ་པའོ།། 
རྨུགས་དང་རྨོངས་པ་ཐམས་ཅད་དུ།། 
དཔྱད་པ་རུ་ནི་མི་བྱའོ།། 
སྔར་བཤད་པ་ཡི་ལས་རྣམས་དང་།། 
མ་བཤད་པ་ལ་ཅི་འདོད་པ།། 
བཟླས་པ་ཙམ་གྱིས་ཀུན་བྱ་སྟེ།། 
ཐམས་ཅད་དུ་ནི་ཐེ་ཚོམ་མེད།། 
དུར་ཁྲོད་ཀྱི་ནི་ཐལ་བ་ལ།། 
དགྲ་བོའི་གཟུགས་ནི་འབད་པས་བྱ།། 
མིང་དང་སྤེལ་བར་བྱས་ནས་སུ།། 
མ་མོའི་རལ་གྲིས་གཏུབ་པར་བྱ།། 
དེ་ནས་ཉི་མ་བདུན་ན་ནི།། 
བརླག་པར་འགྱུར་བར་གདོན་མི་ཟ།། 
གང་ལུས་ཇི་ལྟར་བཅད་གྱུར་པ།། 
དེ་དང་དེ་ཡི་ཡན་ལག་འཆད།། 
ཞལ་བཞི་མ་ཡི་སྦྱོར་བ་ཡིས།། 
སྔགས་པ་མཉམ་པར་བཞག་པས་བཅད།། 
དེ་ཡི་མགྲིན་པར་ཞགས་པ་ནི།། 
མཁས་པས་སྤྲོས་ཏེ་བཅིང་བར་བྱ།། 
ལྕགས་ཀྱུས་སྙིང་གར་ཕུག་ནས་སུ།། 
རླུང་གིས་བསྐྱོད་དེ་དྲང་བར་བྱ།། 
དེ་ནས་དེ་ཡི་མིང་བསྐུལ་ནས།། 
དེ་ནི་ཤེས་རབ་ལྡན་པས་དགུག།
དམན་དང་མཆོག་གི་དབྱེ་བ་ཡིས།། 
འདི་ཡི་འབྲས་བུ་ང་ཡིས་བཤད།། 
མདོར་བསྡུས་པས་ནི་ཤེས་པར་བྱ།། 
སྔགས་པའི་རྒྱལ་པོའི་སྦྱོར་བ་ཡིས།། 
ཞེས་སོ།། 
དེ་ནས་བཅོམ་ལྡན་འདས་མ་དེ་བཞིན་གཤེགས་པ་ཐམས་ཅད་ནི།
དེ་ཡིས་དངོས་གྲུབ་གསོལ་མི་འགྱུར།། 
ཉེ་བར་འཚེ་བ་འཇིགས་རྣམས་དང་།། 
གདོན་དང་གནོད་སྦྱིན་སྲིན་པོར་བཅས།། 
མི་བཟད་ནད་ཀྱིས་བཏབ་ནས་སུ།། 
ཤི་ནས་མནར་མེད་ཉིད་དུ་འགྱུར།། 
དེ་ནས་དེ་བཞིན་དབང་བསྐུར་གྱི།། 
དཀྱིལ་འཁོར་ལ་བཞག་ཡུམ་རྣམས་ཀྱིས།། 
དབང་བསྐུར་གསང་བའི་དམ་ཚིག་སྦྱིན།། 
གསང་བའི་སྒྲུབ་ཐབས་ཉན་དུ་གཞུག།
རང་ཡུམ་མ་མོའི་ས་བོན་གྱིས།། 
རང་གི་རྣམ་རྟོག་བདག་ཡུམ་མིན།། 
ལྟ་བུས་ཡབ་གྱུར་བསྒྲུབས་ན་ནི།། 
ཉི་མ་བདུན་ན་རབ་ཏུ་འགྲུབ།། 
སངས་རྒྱས་ཀུན་གྱི་ཡབ་སྟོན་པ།། 
ཀུན་མཁྱེན་ཡེ་ཤེས་སྤྱོད་ཡུལ་ཏེ།། 
དྲག་པོ་ཀུན་དང་བདེ་ཆེན་པོ།། 
ཡེ་ཤེས་ཀུན་གྱི་མཆོག་གི་མཆོག།
ཤེས་རབ་ཀྱིས་ནི་ཐམས་ཅད་བསྒྲུབ།། 
ལས་རྒྱས་པ་ཡི་དམ་པའི་མཆོག།
བྱེ་བྲག་ཏུ་ནི་བསྐུལ་ནས་སུ།། 
བྱང་ཆུབ་ཀྱི་ནི་ཡོན་ཏན་གྱི།། 
ཐམས་ཅད་དུ་ནི་འོད་གསལ་བའི།། 
དངོས་གྲུབ་ཐམས་ཅད་བསྒྲུབ་པར་བྱ།། 
ཤེས་རབ་ཀྱི་ནི་ལས་དབྱེ་བས།། 
གཟུགས་དང་དབྱིབས་ཉིད་དག་གིས་སོ།། 
ཕྱག་རྒྱ་དང་ནི་ཕྱག་རྒྱའི་ལན།། 
དེ་བཞིན་དཀྱིལ་འཁོར་དམ་ཚིག་དང་།། 
བཟའ་བ་དང་ནི་ཉེར་སྤྱོད་པ།། 
གཏོར་མ་ལྷ་བཤོས་ཉིད་དང་ནི།། 
ཤིན་ཏུ་བདེ་བའི་སྟན་ཉིད་དང་།། 
དེ་དང་དེ་ནི་ངེས་པར་སྦྱར།། 
བཟླས་དང་བསམ་གཏན་ས་བོན་ནི།། 
རང་གི་ལུས་ཁྱབ་པ་ཉིད་དོ།། 
གསང་སྔགས་དག་ནི་ཐམས་ཅད་ལས།། 
གསང་སྔགས་འདི་ནི་རབ་ཏུ་བསྔགས།། 
ཚེ་འདིར་དམ་པའི་རྗེས་གྲུབ་ཅིང་།། 
གདོན་མི་ཟ་བར་ཐོབ་པར་འགྱུར།། 
འདི་ནི་བཅོམ་ལྡན་ཀུན་རྡོ་རྗེ།། 
ཡེ་ཤེས་འབྱུང་གནས་མངའ་བདག་གསུངས།། 
ལས་ཀུན་གྱི་ནི་སྦྱོར་བ་ཡིས།། 
འདི་ནི་སྒྱུ་མས་འགྲོ་ལ་བཞུགས།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་ཡུམ་དེ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
ཕྱག་རྒྱའི་ཡེ་ཤེས་མཆོག་ཏུ་དགེ།། 
ཡེ་ཤེས་ཆེན་པོས་གསུང་དུ་གསོལ།། 
གང་གིས་མངོན་པར་རྒྱས་བཏབ་ཀུན།། 
མངའ་བདག་དུས་མི་རིང་བར་འགྲུབ།། 
དེ་ནས་བཅོམ་ལྡན་འདས་ཀྱིས་ཡང་ཏིང་ངེ་འཛིན་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ།། 
ཕྱག་རྒྱ་རྟགས་སུ་ཡང་དག་བཤད།། 
ཐ་སྙད་ཙམ་དུ་རྣམ་པར་བཏགས།། 
སངས་རྒྱས་ཀུན་གྱིས་ཀླ་ཀློའི་སྐད།། 
ཕྱག་རྒྱ་ཐམས་ཅད་ཡང་དག་བཤད།། 
འོན་ཀྱང་མགོན་པོ་མཆོག་གིས་བརྟགས།། 
ལག་པའི་རྣམ་དགོད་མཚན་མ་ཉིད།། 
གང་གིས་ཡིད་ཆེས་ལེགས་སྐྱེ་རྣམས།། 
དམ་ཚིག་ཤེས་པའི་ལྷ་རྣམས་ནི།། 
སྒྲུབ་པོ་རྣམས་ཀྱིས་རབ་བསྐུལ་ན།། 
གྲུབ་པའི་དམ་པ་རབ་ཏུ་སྩོལ།། 
དུས་ལས་ཐམས་ཅད་བྱོན་ནས་སུ།། 
སླར་ཡང་གཤེགས་པ་ཉིད་དུ་འགྱུར།། 
ལག་པ་ཟླ་བ་ཉི་མར་བྱ།། 
ཤེས་རབ་ཐབས་སུ་རབ་ཏུ་བརྟག།
དེ་ནས་སྔགས་པས་ཡོངས་སུ་སྦྱར།། 
རང་གི་ས་བོན་དག་གིས་མཚན།། 
ཨོཾ་པྲཛྙོ་པཱ་ཡ་ས་མཱ་ཡོ་ག།། 
དེ་ནས་ཐལ་མོ་ངེས་པར་སྦྱར།། 
ཕན་ཚུན་རྗེས་སུ་རྟོགས་ཆེན་པོ།། 
ཁུ་ཚུར་ཤིན་ཏུ་གཞག་པར་བྱ།། 
ཁུ་ཚུར་བསྡམས་པ་ལྟ་བུར་བཅིང་།། 
སོ་སོ་རུ་ནི་སྦྱོར་བར་བྱ།། 
སྙིང་གི་དབུས་སུ་ངེས་པར་བཟུང་།། 
གཡོན་པའི་སྟེང་དུ་ལག་པ་གཡས།། 
བཞག་སྟེ་སོར་མོ་སོ་སོར་བྱ།། 
ལག་གཡས་བསྒྲེང་ནས་ཕྱོགས་ཀུན་ཏུ།། 
འཁོར་ལོའི་སྦྱོར་བས་སྤྲོ་བར་བྱ།། 
རྡོ་རྗེ་སྒོ་ལྕགས་ལྟ་བུར་བསྐུམ།། 
སོར་མོ་ཐམས་ཅད་རྩིབས་སུ་བྱ།། 
ཨོཾ་སརྦ་དྷརྨ་ཙཀྲ་ས་མཱ་ཡེ།
དེ་བཞིན་གཡོན་པ་ཡོངས་སུ་སྤྲོ།། 
སོར་མོ་རྩིབས་ཀྱི་སྦྱོར་བ་ཡིས།། 
ཤེས་རབ་སྟེང་དུ་བསྒྲེང་བར་བྱ།། 
གཡས་པ་ཡང་ནི་དེ་བཞིན་ནོ།། 
རྩེ་མོ་ཅུང་ཟད་སྦྱར་བར་བྱ།། 
ཆོས་ཀྱི་ལས་ནི་ཆེན་པོ་བྱེད།། 
དེ་ཉིད་མཉམ་དུ་བསྐུམས་པ་ནི།། 
ལས་ཀྱི་ཕྱག་རྒྱ་ཞེས་སུ་གྲགས།། 
དེ་བཞིན་མིང་མེད་བྱས་ནས་སུ།། 
ལྷག་མ་རྣམས་ནི་གདོང་དུ་སྦྱར།། 
ཕྱག་རྒྱ་ཆེན་པོ་ཤིན་ཏུ་ནི།། 
དངོས་གྲུབ་ཐམས་ཅད་རབ་ཏུ་གསོལ།། 
ཕྱག་རྒྱ་འདི་རྣམས་བསྡམས་ནས་ནི།། 
རང་ཉིད་ཤེས་རབ་བདག་པོར་འགྱུར།། 
ཀུན་ཏུ་བཟང་པོ་རྒྱལ་པོ་ཆེ།། 
ལྷ་དང་ལྷ་མིན་བཅས་པས་མཆོད།། 
ཅེའོ།། 
དེ་ནས་མ་མོ་དེ་རྣམས་ཀུན།། 
སླར་ཡང་གཙོ་བོ་ལ་བསྟོད་ནས།། 
ཤེས་རབ་ཆེན་པོ་རྣམ་བཞི་ཡི།། 
ཕྱག་རྒྱ་ཞུ་བ་རྣམ་པར་བྱས།། 
ཕྱག་རྒྱ་བཞི་ཡི་རབ་ཀྱི་མཆོག།
བཅོམ་ལྡན་འདས་ཀྱིས་བཀའ་སྩོལ་ཅིག།
གསང་བའི་ཕྱག་རྒྱའི་ཡལ་ག་མཆོག།
ཤེས་རབ་ཐབས་ཀྱི་ལུས་བཟང་བ།། 
གང་ཞིག་གསང་བའི་རྣལ་འབྱོར་ནི།། 
གང་གིས་རྣལ་འབྱོར་པ་བདེ་བ།། 
རྫུ་འཕྲུལ་འཕེལ་དང་ཡང་དག་པའི།། 
རྫུ་འཕྲུལ་སྐྱེ་བ་འདིར་རྙེད་པ།། 
བཅོམ་ལྡན་སྟོན་པས་བཀའ་སྩལ་པ།། 
གསང་བའི་ཕྱག་རྒྱ་རྒྱལ་བའི་གཞི།། 
གང་གིས་མྱུར་དུ་སྒྲུབ་པོ་ཀུན།། 
རབ་ཏུ་བདེ་བར་གནས་པས་འགྲུབ།། 
དེ་ནས་བཅོམ་ལྡན་རྡོ་རྗེ་ཅན།། 
མཉེས་ཏེ་གསང་བའི་དམ་པ་གསུངས།། 
ཕྱག་རྒྱའི་ཕ་རོལ་ཕྱིན་པ་རྣམས།། 
བདེ་བ་ཆེན་པོ་རབ་ཏུ་བསྒྲུབ།། 
རྡོ་རྗེ་ཐལ་མོ་དམ་པར་བསྡམས།། 
རྡོ་རྗེ་དབུས་སུ་གཞག་པར་བྱ།། 
གསང་བའི་དམ་ཚིག་ཅེས་སུ་བསྒྲགས།། 
གསང་བའི་རྣལ་འབྱོར་རབ་ཏུ་སྒྲུབ།། 
དེ་ཉིད་རྡོ་རྗེ་ལྟ་བུར་བྱ།། 
བསྐྱོད་པས་བདེ་བ་སྐྱེད་པར་བྱེད།། 
འདི་ནི་ཆོས་འཛིན་ཞེས་བྱ་བའི།། 
ཕྱག་རྒྱ་གསང་བ་སྒྲུབ་པའོ།། 
གཡོན་པར་ཐབས་ནི་བསྐུམས་ནས་སུ།། 
བསྐྱོད་པས་བདེ་བ་འགུགས་པར་བྱེད།། 
དག་པའི་ལས་ཞེས་རབ་ཏུ་གྲགས།། 
བདེ་བ་ཐམས་ཅད་རབ་སྩོལ་བྱེད།། 
དེ་ཉིད་ཁ་དང་རྐན་ལ་ནི།། 
སྦྱར་བ་ཆེན་མོ་ཞེས་སུ་བཤད།། 
རྡོ་རྗེ་ཕན་ཚུན་ཡང་དག་སྦྱར།། 
ལྕགས་ཀྱུའི་ཁ་ནི་བསྐྱོད་པར་བྱ།། 
ཁ་ནི་ཕན་ཚུན་ཡོངས་སྦྱར་བ།། 
གསང་བའི་ཞགས་པ་ཞེས་སུ་གྲགས།། 
དེ་བཞིན་བསྐུམ་པར་བྱས་ནས་སུ།། 
དམ་དུ་བསྡམས་ཏེ་བཅིང་བར་བྱ།། 
འདི་ནི་གསང་བ་བསྡམས་པའི་རྒྱ།། 
ཡེ་ཤེས་བསྡམས་པ་རབ་ཏུ་འགྲུབ།། 
ཐམས་ཅད་རྡོ་རྗེ་ལྟར་རྡོ་རྗེ།། 
དེ་བཞིན་བསྐྱོད་ཅིང་བསྐོར་བར་བྱ།། 
དེ་འདི་གསང་བ་རབ་ཚིམ་པ།། 
ཚིམ་པའི་དོན་ནི་སྟེར་བར་བྱེད།། 
ལྷག་མ་ཕྱག་རྒྱ་ཆེན་པོ་རུ།། 
ཤེས་བྱ་ཕྱག་རྒྱ་མདོར་བསྡུས་པའོ།། 
དེ་ཉིད་ལས་ཀྱི་ཕྱག་རྒྱ་མཆོག།
ལས་ཀྱི་དབྱེ་བས་སྦྱར་བར་བྱ།། 
ཞེས་སོ།། 
དེ་ནས་མ་མོ་དེ་རྣམས་ཀུན།། 
ཡིད་ནི་ཚིམ་ཞིང་མགུ་བ་ཡིས།། 
རྡོ་རྗེ་སེམས་དཔར་མཚན་ཡངས་པའི།། 
ལེགས་སོ་བ་ནི་ངེས་པར་ཕུལ།། 
ལེགས་སོ་ལེགས་སོ་གསང་ཆེན་པོ།། 
ལེགས་སོ་ལེགས་སོ་མཆོད་ཆེན་པོ།། 
ལེགས་སོ་ལེགས་སོ་རྣལ་འབྱོར་ཆེ།། 
ལེགས་སོ་ལེགས་སོ་རབ་ཚིམ་མཛད།། 
དེ་ནས་བཅོམ་ལྡན་འདས་མ་རྣམས་དང་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་བཙུན་མོ་རྣམས་ཀྱིས་དགྱེས་པའི་དཀྱིལ་འཁོར་ཞུ་བ་བཅོམ་ལྡན་འདས་ལ་ཞུས་པ།
སངས་རྒྱས་རང་བཞིན་ཁྱོད་ལ་འདུད།། 
སྤྱོད་པའི་རིན་ཆེན་ཁྱོད་ལ་འདུད།། 
དམ་པའི་རྒྱུར་གྱུར་ཁྱོད་ལ་འདུད།། 
སྣ་ཚོགས་མཛད་པ་ཁྱོད་ལ་འདུད།། 
དཔའ་བོ་འདུལ་བ་ཁྱོད་ལ་འདུད།། 
གསང་བའི་ཆོས་ལྡན་ཁྱོད་ལ་འདུད།། 
ཞི་བའི་ཐུགས་ལ་ཕྱག་འཚལ་འདུད།། 
མགོན་པོ་ཁྱོད་ལ་བདག་ཅག་ཞུ།། 
བདག་གིས་དཀྱིལ་འཁོར་ཞུ་བའི་ཕྱིར།། 
མངའ་བདག་རྒྱལ་དང་སེམས་ཅན་རྣམས།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་རྡོ་རྗེ་བཙུན་མོའི་དཀྱིལ་འཁོར་བཀའ་སྩལ་པ།
དེ་ལྟའི་དཀྱིལ་འཁོར་བྲིས་ནས་སུ།། 
དབུས་སུ་ཕ་རོལ་ཕྱིན་མ་དགོད།། 
དྷཱི་ཞེས་བྱ་བ་ཤེས་རབ་ཅན།། 
ཐབས་དང་ལྡན་པས་གསལ་བྱས་པ།། 
འདི་ཡིས་སྔགས་པ་འཇིགས་མེད་པར།། 
ཟླ་བ་ཕྱེད་ཀྱིས་ངེས་པར་འགྱུར།། 
རིག་པ་འདི་ཡིས་དེ་ཡི་ནི།། 
ལས་རྣམས་ཐམས་ཅད་བྱེད་པ་དང་།། 
དབང་དང་དགུག་དང་དབྱེ་བ་དང་།། 
ཚིམ་དང་འཕྲོག་དང་འབྲས་ཆེན་པོ།། 
ཞི་བས་ཞི་བ་ཞེས་སུ་བཤད།། 
བརྙེས་མ་ཞེས་པས་རྒྱས་པར་བཤད།། 
དབང་དང་དགུག་དང་དབྱེ་བ་ལ།། 
བྱེད་མའོ་དབང་ལ་དྲག་མོ་ཡིན།། 
ཤ་ཡི་མཐའ་རུ་བདུད་གསོད་མ།། 
གསོད་པ་དང་ནི་སྤེལ་བར་བྱ།། 
འགྲོ་བ་དང་ནི་ཡང་དག་ལྡན།། 
སོར་མོ་ཞགས་པས་དཀྲི་བར་བྱ།། 
ཐམས་ཅད་དུ་ནི་དྲག་པོ་དགུག།
དྲག་པོ་དྲག་པོའི་གོ་འཕང་གནས།། 
འདི་ཡི་ཆོ་ག་ལྡན་པ་ཡིས།། 
ལས་ཀྱི་ཚོགས་ཀྱི་མཆོག་ཀུན་བྱ།། 
སེམས་ལ་རྣལ་འབྱོར་ལེགས་བསམས་ཏེ།། 
བརྒྱད་བརྒྱ་ཁོ་ན་བཟླས་པ་ཡིས།། 
དབང་བཅས་ཉིད་དམ་དབང་ཆེན་པོ།། 
སྟོབས་ཀྱིས་མགོ་བོ་མནན་ནས་སུ།། 
མ་མོའི་ཚོགས་ཀུན་དེ་ཡིས་བཟླ།། 
དུས་མི་རིང་བར་འགྲུབ་པར་འགྱུར།། 
གཟི་བརྗིད་ཆེན་པོས་བཀའ་བཞིན་དུ།། 
མགོ་བོས་ཉེ་བར་ཕྱག་འཚལ་ཏེ།། 
འདི་ཡི་མ་མོ་ཐམས་ཅད་ཀུན།། 
གཟི་བརྗིད་ཀྱི་ནི་གཟི་ལྡན་པ།། 
སྔགས་ཀྱི་རྒྱལ་པོ་འོད་ལྡན་པས།། 
གོ་རིམས་ཇི་ལྟ་བ་བཞིན་དུ།། 
དཔེ་ཟླ་མེད་པའི་དངོས་གྲུབ་བྱེད།། 
གྲུབ་པའི་ལམ་ལ་རབ་ཏུ་གནས།། 
སངས་རྒྱས་རྡོ་རྗེ་འཛིན་པ་ཡི།། 
འཕྲུལ་དང་རྣམ་པར་འཕྲུལ་པ་ཡིས།། 
འདི་ནི་སྟོན་པ་ཆེན་པོས་གསུངས།། 
མ་སྐྱེས་སྐྱེ་བ་མེད་ལ་བཞུགས།། 
རྟག་པ་སྟོན་པ་ཐམས་ཅད་པ།། 
ནམ་མཁའ་ཉི་ཟླ་དྲི་མ་མེད།། 
དེ་དག་ཐམས་ཅད་རབ་དགའ་སྟེ།། 
དངོས་པོ་སྤངས་པའི་བཙུན་མོ་ཡིས།། 
གར་དང་གླུ་དང་སིལ་སྙན་མཆོག།
བཞད་དང་སྒེག་པའི་སྦྱོར་བ་ཡིས།། 
བུད་མེད་སྒྱུ་མའི་རྣམ་འཕྲུལ་དང་།། 
གླིང་བུ་པི་བང་རྫ་རྔ་སོགས།། 
ཏིང་ཏིང་ཤག་དང་དུང་སྒྲ་དང་།། 
རོ་དང་རེག་པ་དྲི་ཆེན་པོ།། 
གཟུགས་དང་སྒྲ་སོགས་བདེ་ལྡན་པས།། 
དཔའ་ཆེན་ལ་ནི་མཆོད་བྱས་ནས།། 
སྙེམས་དང་བཅས་པས་ཕྱག་འཚལ་ཏེ།། 
སླར་ཡང་མགོན་པོ་ལ་གསོལ་བཏབ།། 
རྡོ་རྗེ་བཙུན་མོའི་དཀྱིལ་འཁོར་རྣམས།། 
མགོན་པོ་ཅི་ཡི་ཕྱིར་མི་གསུང་།། 
ཡབ་རྣམས་ཀྱི་ནི་ཐམས་ཅད་དང་།། 
ཡུམ་རྣམས་ཀྱི་ནི་མདོར་བསྡུས་པ།། 
མཆོད་པ་ཡང་ནི་ཐམས་ཅད་དེ།། 
བྲན་བཅས་ཕོ་ཉ་ཕོ་ཉ་མོ།། 
འཇིག་རྟེན་པ་ནི་མཐའ་དག་གི།། 
གཙོ་བོ་ཆེན་པོས་གསུང་དུ་གསོལ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་དེ་བཞིན་གཤེགས་པ་ཐམས་ཅད་གཉིས་སུ་མེད་པ་རྣམ་པར་འཕྲུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་དག་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལ་གཞུག་པ་དང་།
དགུག་པ་དང་།
བཅིང་བ་དང་།
མཉེས་པར་བྱ་སྟེ།
ཉིད་ཀྱི་སྐུ་དང་གསུང་དང་ཐུགས་རྡོ་རྗེ་གཉིས་སུ་མེད་པ་བསྒྱིངས་པ་དང་ལྡན་པ་ལ་མཉམ་པར་བཞག་སྟེ་བཞུགས་སོ།། 
དེ་ནས་ཡང་བདེ་བ་ཡོངས་སུ་སྐྱེས་པ་རབ་ཏུ་དགྱེས་པའི་སངས་རྒྱས་ཐམས་ཅད་ལྷན་ཅིག་བསྐྱོད་པ་དང་བཅས་པ་བྲན་དང་བཅས་པས་དེ་ལ་འདི་སྐད་ཅེས་གསོལ་ཏོ།། 
མགོན་པོ་དབང་ཕྱུག་རྡོ་རྗེ་སེམས།། 
རྡོ་རྗེ་སྣང་བ་མཛེས་པའི་སྐུ།། 
གསང་བ་རྒྱན་གྱི་དཀྱིལ་འཁོར་ནི།། 
དཔའ་བོ་ཆེན་པོས་གསུང་དུ་གསོལ།། 
གང་གིས་རྒྱལ་བ་ཀུན་བསྐྱེད་པ།། 
བྱང་ཆུབ་སེམས་དཔའ་གྲགས་ཆེན་པོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གསང་བ་རྒྱན་གྱི་བཀོད་པ་དཀྱིལ་འཁོར་ཆེན་པོའི་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསོལ་ཏོ།། 
ཨེ་མ་སངས་རྒྱས་ཐམས་ཅད་ཀྱིས།། 
ཞུ་བ་རབ་ཏུ་ཞུས་པ་ནི།། 
གང་ཕྱིར་ང་ལ་དངོས་མེད་ཀྱང་།། 
ཞུ་བ་ཞུས་པ་ཐམས་ཅད་ཐོས།། 
གསང་བ་ཆེན་པོའི་སྨོན་ལམ་དང་།། 
དེ་བཞིན་སྙིང་རྗེའི་ཕ་རོལ་ཕྱིན།། 
དྲན་པ་མེད་ལས་དྲན་པ་ཡང་།། 
དྲན་འགྱུར་དྲན་པོ་བཞིན་གནས་པ།། 
སངས་རྒྱས་ཀུན་གྱི་གསང་ཆེན་པོ།། 
ཤེས་རབ་ཕ་རོལ་ཕྱིན་དགེ་བ།། 
ཆོས་དང་ཆོས་མིན་རྣམ་པར་སྤངས།། 
བརྗོད་དུ་མེད་པ་བཤད་པར་བྱ།། 
དེ་ནས་སངས་རྒྱས་བཅོམ་ལྡན་འདས་ཀྱིས་བདག་ཉིད་དེ་རྣམས་དེ་བཞིན་གཤེགས་པ་ཐམས་ཅད་ཀྱི་གསང་བ་རྒྱན་གྱི་བཀོད་པའི་དཀྱིལ་འཁོར་གྱི་རྒྱལ་པོ་བཀའ་སྩལ་པའི་ཕྱིར་སླར་ཡང་གླུའི་དབྱངས་འདིས་ཞུ་བ་ཞུས་པ།
ཆོས་དབྱིངས་མི་གཡོ་བདེ་ལ་ལེགས་བཞུགས་དམ་པའི་ཐུགས།། 
ཕྱོགས་བཅུ་མཐའ་ཡས་སངས་རྒྱས་ཀྱིས་ཞབས་ལེགས་བཏུད་པ།། 
བདེ་མཆོག་ལྷ་ཡི་ལྷ་སྟེ་ས་དབང་འཇིག་རྟེན་བླ།། 
དཀྱིལ་འཁོར་བདེ་བ་མཆོག་ལ་བཞུགས་གསོལ་བདེ་ཆེན་གྱི།། 
ས་གཉིས་གཙུག་གིས་ཕྱག་བྱས་བདེ་ལྡན་པདྨའི་གཙུག་ཏོར་གྱིས།། 
རྣམ་པ་ཀུན་ཏུ་གར་མཛད་སྦྱོར་བའི་དཀྱིལ་འཁོར་དམ་པ་གསུངས་ཤིག་ཀྱེ།
འགྲོ་ཀུན་ཕན་དགོངས་རབ་ཏུ་བཞུགས་གསོལ་མཆོད་པ་ཆེན་པོ་ཀྱེ།། 
ཆ་ལུགས་རྣམ་པ་དུ་མས་འགྲོ་ཀུན་འདུལ་མཛད་ཀུན་གྱི་དམ་པ་ཀྱེ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་ཅིང་བསྐུལ་བའི་ཚིག་ཉིད་ཀྱི་ཐུགས་ལ་བཞག་ནས།
དེ་བཞིན་གཤེགས་པ་ཐམས་ཅད་ཀྱིས་དཀྱིལ་འཁོར་བསྒྱུར་བ་ཆེན་པོ་རབ་ཏུ་ཚིམ་པ་བདེ་བ་ལ་ལོངས་སྤྱོད་པ་རྣམ་པར་བསྒྱིངས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་བྱིན་གྱིས་བརླབས་ཏེ།
བདེ་བ་ཆེན་པོ་འཁོར་ལོས་སྒྱུར་བ་ལ་རབ་ཏུ་གནས་ནས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྣམས་ལས་རབ་ཏུ་ཕྱུང་ངོ།། 
དཀྱིལ་འཁོར་སྔ་མ་བཞིན་བྲིས་ལ།། 
དེ་ཡི་ལྟེ་བར་འདི་དགོད་དོ།། 
རྡོ་རྗེ་ཆེན་པོ་བསམ་གཏན་པ།། 
འདོད་པའི་དབང་ཕྱུག་དག་དང་ལྡན།། 
དེ་བཞིན་གཤེགས་པ་ཀུན་གྱི་ཡབ།། 
ཀུན་གྱི་ཐོག་མཐར་རབ་བྱུང་བ།། 
དེ་ལ་སོགས་པའི་རིམ་པ་ཡིས།། 
ཐམས་ཅད་ཀུན་ཏུ་བརྟག་པར་བྱ།། 
པདྨའི་ལོ་མ་རྩིབས་ལ་ནི།། 
རང་གི་ཆོས་དང་རབ་ཏུ་སྤེལ།། 
མ་མོ་རྣམས་ནི་ཐམས་ཅད་ཀྱི།། 
མཆོད་པ་ལ་སོགས་རབ་ཏུ་བརྟག།
སྒོ་རུ་སྒོ་བ་ཡོངས་སུ་བརྟག།
སྒོ་ཡི་ཕྱི་རུ་སྒོ་སྐྱོང་བ།། 
བཙུན་མོ་ལྷན་ཅིག་སྤྱོད་བཅས་པ།། 
ཀུན་ནས་ལྷ་རྣམས་གཞག་པར་བྱ།། 
དེ་ནས་རང་གི་ས་བོན་གྱིས།། 
ཀླུ་དང་གནོད་སྦྱིན་འཕར་མ་གཞན།། 
དྲི་ཟ་རྣམས་དང་མིའམ་ཅི།། 
ལྷ་མིན་མཁའ་ལྡིང་དེ་བཞིན་ནོ།། 
འཇིག་རྟེན་སྐྱོང་བ་ཐམས་ཅད་ནི།། 
སྒོ་རུ་གཉིས་གཉིས་གཞག་པར་བྱ།། 
གདོན་དང་དུག་དང་རིམས་དང་ནད།། 
ཡི་དགས་ཤ་ཟ་སྲིན་པོ་དང་།། 
དམྱལ་བ་བརྒྱད་པོ་ཕྱོགས་བརྒྱད་ཀྱི།། 
འཁོར་ལོའི་ཕྱི་རུ་གཞག་པར་བྱ།། 
དེ་ནས་འཁོར་ལོའི་མུ་ཁྱུད་བྲི།། 
ཆེན་པོ་རིན་ཆེན་བདུན་རང་བཞིན།། 
དེ་ཡི་སྒོ་རུ་བྲི་བྱ་བ།། 
ཤར་དུ་འདོད་ཆགས་སྐྱེ་གནས་ལག།
ཞེ་སྡང་དྲག་པོ་ལུས་གནག་པ།། 
བྱང་དུ་ལེགས་པར་བྲི་བར་བྱ།། 
གཏི་མུག་ནུབ་ཏུ་བྲི་བར་བྱ།། 
ལྷོ་རུང་རྒྱལ་ཉིད་ཡིན་ནོ།། 
སོག་ལེ་དང་ནི་གོས་ནག་པོ།། 
དེ་བཞིན་དབྱུག་གུ་འཇིགས་ཆེན་པོ།། 
འདི་རྣམས་ཕྱག་རྒྱར་བརྟགས་པའོ།། 
དེ་ནས་ཇི་ལྟ་བ་བཞིན་འཇུག།
དེ་ནས་གསང་བ་རྡོ་རྗེའི་ཕྱག་རྒྱ་ངེས་པར་བཅིངས་པའི་ལག་པར་གྱུར་པས་རང་གི་དམ་ཚིག་རྗེས་སུ་དྲན་པས་ཕྱག་རྒྱ་དེ་ཉིད་ཀྱིས་འགུགས་པའི་རྣམ་པ་དང་རྡོ་རྗེའི་གླུ་འདིས་བསྐུལ་ཏེ་དཀྱིལ་འཁོར་ཐམས་ཅད་སྤྱན་དྲང་བར་བྱའོ།། 
འདིར་གཤེགས་འདིར་གཤེགས་སངས་རྒྱས་ཞལ་རས་སངས་རྒྱས་དཔལ།། 
བདེ་བར་གཤེགས་པ་ཡུམ་དང་བཅས་པ་མཐའ་དག་གིས་བསྐོར་ཏེ།། 
འདིར་གཤེགས་འདིར་གཤེགས་པདྨའི་སྤྱན་རས་པད་ལས་འཁྲུངས།། 
དམ་ཚིག་རྣམ་དག་རྣམས་ཀྱི་དཔའ་བོ་དམ་པའི་ཕྱག།
གླུ་དབྱངས་རྒྱལ་པོ་འདི་ཡིས་ནི།། 
རྡོ་རྗེའི་བློ་གྲོས་ངེས་པར་བསྐུལ།། 
བྱོན་འགྱུར་སོང་ཤིག་སོང་ཤིག་ཅེས།། 
འཁོད་ཅིག་འཁོད་ཅིག་འཁོད་པར་བྱ།། 
ཚིམ་ཞིང་ཚིམ་ལ་རབ་ཏུ་ཚིམ།། 
ཞུགས་ཤིག་ཞུགས་ཤིག་འཇུག་པར་བྱ།། 
ཀྭ་ཀྱེ་ཞེས་བརྗོད་བསྐུལ་བ་ཡིས།། 
ས་ལ་གནས་ཀུན་རབ་ཏུ་འབེབས།། 
དེ་ནས་མེ་ཏོག་དོར་བར་བྱ།། 
བཅོམ་ལྡན་བདེ་བར་བཞེས་སུ་གསོལ།། 
ལྷ་དབང་གང་ལ་ལྷུང་འགྱུར་བཟུང་།། 
དེ་ཡི་སྒྲུབ་ཐབས་བརྩམ་པར་བྱ།། 
ཡང་ན་ཡིད་ལ་གང་འདོད་པའི།། 
སྒྲུབ་བྱེད་སྒྲུབ་པོ་དམ་པས་བྱེད།། 
དེ་ཉིད་དུ་ནི་དབང་བསྐུར་བ།། 
རྣལ་འབྱོར་པ་ནི་མཁས་པས་བླང་།། 
དེ་ནས་སློབ་མ་གཞུག་པར་བྱ།། 
རྒྱན་རྣམས་ཀུན་གྱིས་རྣམ་པར་བརྒྱན།། 
དར་ལ་སོགས་པས་གདོང་གཡོགས་ཏེ།། 
ཕྱག་རྒྱ་བཅིངས་པའི་ལག་བཟང་པོས།། 
དེ་བཞིན་དུ་ནི་མེ་ཏོག་དོར།། 
ས་མ་ཡ་སྟྭཾ་བདག་གིས་བརྗོད།། 
མེ་ཏོག་གང་ལ་ལྷུང་གྱུར་པ།། 
དེ་ཡི་སྦྱོར་བས་དབང་བསྐུར་བྱ།། 
ཡང་ན་གང་འདོད་རྣལ་འབྱོར་གྱིས།། 
སྦྱོར་བ་བསྒོམས་ཏེ་དབང་བསྐྲུར་བྱ།། 
ཡང་ན་བདག་པོའི་རྣལ་འབྱོར་གྱིས།། 
གལ་ཏེ་དེ་ནི་སྦྱོར་ལྡན་འགྱུར།། 
གདུགས་དང་རྒྱལ་མཚན་བླ་རེ་སོགས།། 
བྷྲྀང་ག་ར་ཡི་བུམ་པ་དང་།། 
རྔ་ཡབ་རྣམ་པ་སྣ་ཚོགས་དང་།། 
སེང་གེའི་ཁྲི་ནི་བཟང་པོ་དང་།། 
གསེར་དང་དངུལ་གྱི་དབྱུག་གུ་དང་།། 
རིན་ཆེན་དབྱུག་གུ་དུ་མ་ནི།། 
དགྱེས་པའི་དཀྱིལ་འཁོར་ཉིད་དུ་བཞག།
དབང་བསྐུར་སྤྲོ་བ་ཆེན་པོ་ཡིས།། 
དེ་ཡི་སྟན་ལ་བཞག་ནས་སུ།། 
རྣལ་འབྱོར་ལྡན་པས་དབང་བསྐུར་རོ།། 
དབང་བསྐུར་ཇི་ལྟར་རིགས་པ་ཡིས།། 
གསང་བའི་སྦྱོར་བས་དབང་བསྐུར་རོ།། 
ཐོག་མར་སྡོམ་པ་ལྡན་པ་ཡིས།། 
དེ་ནི་དམ་ཚིག་འཛིན་དུ་གཞུག།
འདིར་ནི་ང་ཡི་དམ་ཚིག་ཟུང་།། 
ཕྱི་དང་གསང་བ་རྣམ་པ་བཞི།། 
སངས་རྒྱས་ཀུན་གྱི་སྡོམ་པ་ནི།། 
སངས་རྒྱས་ཡེ་ཤེས་རབ་གསལ་བྱེད།། 
གདུག་པ་ཐམས་ཅད་གསད་པར་བྱ།། 
འཇུངས་པ་རྣམས་ཀྱི་ནོར་དབྲོག་བྱ།། 
ལྟ་བ་ངན་ལ་བརྫུན་དུ་སྨྲ།། 
སྲོག་ཆགས་གསོད་ལ་སྨྲ་བར་བྱ།
གཞན་གྱི་བུད་མེད་མངོན་བགྲོད་པར།། 
ཅི་བདེ་བར་ནི་ཕྲོགས་ཤིག་བུ།། 
གཞན་རྫས་འཕྲོག་པར་བྱེད་རྣམས་དང་།། 
དཀོན་མཆོག་གསུམ་ལ་འགལ་བྱེད་པ།། 
གསད་དང་གཞོམ་པར་བྱ་བ་དང་།། 
དེ་བཞིན་ཁྲག་རྣམས་བཏུང་བ་རུ།། 
འབད་པ་ཡིས་ནི་ཐམས་ཅད་བྱོས།། 
དམ་ཚིག་རྣམ་པ་གསུམ་པོ་ཡིས།། 
དེ་ནས་ཡོན་ནི་ཕུལ་ནས་སུ།། 
བླ་མ་ལ་ནི་གུས་པ་ཡིས།། 
ཞབས་ལ་མགོ་བོས་ངེས་གཏུགས་ཏེ།། 
རང་ལུས་རྒྱལ་པོའི་ལོངས་སྤྱོད་དང་།། 
ཆུང་མའམ་ཡང་ན་བུ་མོ་དང་།། 
བུ་རྣམས་དང་ནི་བྲན་ཉིད་དང་།། 
སྲིང་མོ་སྲིང་མོའི་བུ་མོ་དང་།། 
མ་དང་རང་གི་མནའ་མ་དང་།། 
གྲོང་དང་ཡུལ་གྱི་ལོངས་སྤྱོད་དང་།། 
ཤིང་རྟ་འགྲོ་དང་གླང་པོ་དང་།། 
རྣམ་པར་བཀྲ་བའི་རྟ་རྣམས་དང་།། 
ནོར་གྱིས་གང་བའི་གྲོང་རྣམས་དང་།། 
བ་ལང་མ་ཧེ་ར་རྣམས་དང་།། 
ལུག་རྒོད་རྣམས་དང་གཞན་རྣམས་དང་།། 
རྔ་མོ་མཛེས་མའི་རྔ་མོ་མོ།། 
གཞན་ཡང་གཞན་ཡང་གང་འདོད་པ།། 
ཇི་ལྟར་རིགས་པས་མཆོད་པར་བྱ།། 
རིམ་བཞིན་རང་གི་སློབ་མའི་ཚོགས།། 
མགོན་པོ་མཆོད་ནས་གཤེགས་སུ་གསོལ།། 
གང་གཞན་རྡོ་རྗེ་སྤུན་ལ་ཡང་།། 
དེ་ནས་སྒྲུབ་ཐབས་དམ་པ་བསླབ།། 
སྲོག་དང་ཐུར་སེལ་སྦྱོར་བ་ཡིས།། 
སེམས་ཀྱི་བརྟན་པ་ཉིད་དུ་བྱ།། 
ཟླ་བ་ཉ་བ་ལྟ་བུར་དགང་།། 
ཆ་ཤས་དག་ནི་བཅུ་དྲུག་ཀྱང་།། 
དེ་ཡི་དབུས་སུ་རྣམ་བསམ་པ།། 
གཙོ་ཆེན་འདོད་པའི་དབང་ཕྱུག་གོ།། 
མདོར་བསྡུས་ནས་ནི་སྤྲོ་བར་བྱ།། 
བརྟུལ་ཞུགས་ཅན་གྱིས་རང་ལུས་བསམ།། 
བདག་ཉིད་འདོད་པའི་དབང་ཕྱུག་རྒྱལ།། 
འདོད་པའི་ཟིལ་གྱིས་མནན་ནས་སུ།། 
རྣལ་འབྱོར་ཅན་བདག་དཔལ་ལྡན་འགྲུབ།། 
ལྷ་དབང་བཅས་པས་ཕྱག་འཚལ་ཞིང་།། 
ནད་དང་མྱ་ངན་འཇིགས་པ་སེལ།། 
རྒ་དང་འཆི་བ་རྣམ་པར་སྤངས།། 
ཟླ་བ་གཅིག་ཙམ་བཟླས་པ་ཡིས།། 
དཔའ་བོས་ལས་ཀུན་བྱེད་པར་འགྱུར།། 
ཞི་དང་རྒྱས་དང་དེ་བཞིན་དབང་།། 
དྲག་ཤུལ་སྤྱོད་པའི་རིམ་པ་ཡིས།། 
དགུག་དང་དབབ་པའི་ལས་རྣམས་ནི།། 
སྐད་ཅིག་ཙམ་ཞིག་བསྐུལ་བ་ཡིས།། 
སྔགས་པས་ཐམས་ཅད་བྱེད་པར་འགྱུར།། 
སྔགས་ཀྱི་སྦྱོར་བས་སྔགས་ཟློས་པས།། 
འདི་ནི་བཅོམ་ལྡན་རྣལ་འབྱོར་གསུང་།། 
ཡན་ལག་ལྔ་ལས་སྐྱེས་པ་གཟུང་།། 
འབྱུང་པོའི་ཉི་མ་མཚན་མོ་གུང་།། 
ལྕགས་གསུམ་གྱིས་ནི་དཀྲིས་བྱས་ལ།། 
རང་གི་ཁ་རུ་གཞུག་པར་བྱ།། 
བདག་ཉིད་རྣལ་འབྱོར་ལྡན་པས་བཟླས།། 
དེ་ནི་ནང་པར་མཐོང་མི་འགྱུར།། 
ལྷར་བཅས་གྲུབ་པའི་སེམས་ཅན་གྱིས།། 
ཐམས་ཅད་རྣམ་པ་ཀུན་ཏུའོ།། 
བསྐལ་པར་གནས་ཤིང་ཤེས་རབ་ཆེ།། 
བསྟན་བཅོས་ཐམས་ཅད་རབ་ཏུ་མཁས།། 
གཟུགས་དང་ལང་ཚོ་ཕུན་སུམ་ཚོགས།། 
རིག་པ་འཛིན་པའི་མངའ་བདག་འགྱུར།། 
བཅུ་བཞིའི་ཉིན་པར་ཤི་བ་ཡི།། 
རྡོལ་པའི་གཡོན་གྱི་རྩིབ་ལོགས་ནི།། 
སྦྱོར་བས་བཟུང་སྟེ་འཕུར་འགྲོ་མི།། 
གཟུགས་བརྙན་ལག་པ་བཞི་པ་བྱ།། 
ཞགས་པ་ལྕགས་ཀྱུ་རྩེ་གསུམ་མཚན།། 
གཡོན་པར་ཐོད་པ་འཛིན་པ་པོ།། 
རླུང་གི་དཀྱིལ་འཁོར་ལ་གནས་པ།། 
སྤྱན་གསུམ་རྣམ་པར་གཙིགས་པ་པོ།། 
ཐོད་པའི་ཕྲེང་བའི་ཅོད་པན་ཅན།། 
གཏུམ་ལྡན་སྟ་ཟུར་ཆེན་པོ་པ།། 
འཇིགས་པ་ཆེན་པོའི་དུར་ཁྲོད་དུ།། 
རྣལ་འབྱོར་ལྡན་པས་དེ་བཞག་སྟེ།། 
ཆོ་ག་ཇི་བཞིན་མཆོད་པར་བྱ།། 
གསང་སྔགས་རྒྱལ་པོ་བཟླས་པར་བྱ།། 
ཐོད་པའི་ཕྲེང་བའི་ཅོད་པན་ཅན།། 
ཁྲག་དང་ཤ་དང་མར་ཁུ་ཡིས།། 
དེ་ནས་ལྷ་མོ་དེ་འགྲུབ་བོ།། 
མཚན་མ་ཡང་ནི་བལྟ་བར་བྱ།། 
མཚན་མ་ཡིས་ནི་དངོས་གྲུབ་ཆེ།། 
དུས་མི་རིང་བར་བཟང་པོ་འཐོབ།། 
དམན་པས་དམན་པའི་དངོས་གྲུབ་སྟེ།། 
བར་མ་ཡིས་ནི་བར་མའོ།། 
མཚན་མ་མེད་ན་ཆུང་ངུ་ནི།། 
རབ་ཏུ་འགྲུབ་པར་དཔྱད་མི་དགོས།། 
ལྷ་མིན་བཟང་པོ་དགུག་པར་བྱ།། 
མི་དང་མདའ་ནི་བསྐུལ་བ་ཡིས།། 
དེ་ཡི་སྐད་ཅིག་ཉིད་ལ་བྱེད།། 
ཁྲག་ཉིད་ཀྱིས་ནི་བྲིས་པ་ཡི།། 
དབང་དུ་བྱ་བའང་འདི་ཉིད་ཀྱིས།། 
དེ་བཞིན་བུད་མེད་ཐམས་ཅད་དགུག།
འགྲུབ་པའི་རྫས་ཀྱང་མིང་ཉིད་ཀྱིས།། 
དགུག་པའི་སྦྱོར་བས་དགུག་པར་བྱ།། 
དམག་དཔུང་རྣམ་པར་བཟློག་པ་ནི།། 
རྒྱལ་མཚན་རྩེ་མོར་རྣམ་གཞག་གོ།། 
རེངས་དང་རྨུགས་པར་བྱེད་པ་དང་།། 
རྨོངས་དང་འཆིང་བ་དེ་བཞིན་དུ།། 
གྱིབ་དང་གསད་པ་ཐམས་ཅད་ནི།། 
ཆོ་ག་དག་དང་ལྡན་པས་བྱེད།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་དང་ཡབ་རྣམས་ཀྱིས་བཅོམ་ལྡན་འདས་ལ་གསང་བ་རྒྱན་གྱི་དཀྱིལ་འཁོར་གྱིས་དཀྱིལ་འཁོར་གྱི་ཞུ་བ་ཆེན་པོ་འདི་ཞུས་པ་དང་།
གང་ལ་བཞུགས་ནས་རྒྱལ་བ་ཀུན།། 
ཡུམ་དང་ཡབ་རྣམས་དེ་བཞིན་དུ།། 
དེ་ཡི་སྦྱོར་བས་སྦྱོར་བདག་ཉིད།། 
སེམས་ཅན་རྣམས་ནི་སྣོད་དུ་མཛོད།། 
གསང་བ་རྒྱན་གྱི་དཀྱིལ་འཁོར་གྱི།། 
རྣལ་འབྱོར་ཆེན་པོའི་རྣམ་དབྱེ་བ།། 
གང་གིས་མ་འོངས་མི་རྣམས་ནི།། 
བདེ་བས་སངས་རྒྱས་ཉིད་ལ་འཇོག།
དེ་ནས་བཅོམ་ལྡན་རྡོ་རྗེ་ཅན།། 
འཛུམ་དང་བཅས་པའི་སྤྱན་རྒྱས་པ།། 
གསང་བ་རྒྱན་གྱི་དཀྱིལ་འཁོར་ནི།། 
གསང་བ་ཆེན་པོ་བཀའ་སྩལ་པ།། 
གང་ཕྱིར་བདག་ཉིད་དཀྱིལ་འཁོར་བཤད།། 
སེམས་ཅན་དག་པའི་རྡོ་རྗེ་ཅན།། 
བདག་ཉིད་གསང་བའི་རྒྱན་ཞེས་བྱ།། 
སྙིང་པོ་ཕྱག་རྒྱ་སྔགས་ཉིད་དེ།། 
བདག་ཉིད་རིག་སྔགས་དམ་ཚིག་ཀྱང་།། 
གང་ཕྱིར་བདག་ཉིད་སྡོམ་པ་སྟེ།། 
བདག་ཉིད་བཤད་དང་འཆད་པའོ།། 
ཕ་དང་མ་རྣམས་དེ་བཞིན་ཏེ།། 
དངོས་གྲུབ་སྒྲུབ་པོ་ལས་ཀྱི་མཆོག།
བདེ་དང་སྡུག་བསྔལ་ཁམས་གསུམ་པ།། 
ཞེས་སོ།། 
དེ་ནས་བཅོམ་ལྡན་འདས་ལ་དེ་བཞིན་གཤེགས་པ་ཐམས་ཅད་ཀྱི་ཡུམ་དང་ཡབ་རྣམས་ཀྱིས་འདི་སྐད་ཅེས་གསོལ་ཏོ།། 
དེ་ཕྱིར་གསུངས་ཤིག་བཅོམ་ལྡན་འདས།། 
བདེ་བར་གཤེགས་པས་གསུང་དུ་གསོལ།། 
སངས་རྒྱས་བྱང་ཆུབ་སེམས་ཀུན་གྱིས།། 
ཕན་དང་བདེ་བ་ཐོབ་པའི་ཕྱིར།། 
ཞེས་སོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཡུམ་དང་ཡབ་ཉེ་བར་ལོངས་སྤྱོད་པ་རྡོ་རྗེ་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་འདི་བྱུང་ངོ།། 
སྔོན་བཤད་ཆོ་གའི་རིམ་པ་ཡིས།། 
དཀྱིལ་འཁོར་ཡང་དག་བྲིས་ནས་སུ།། 
དེ་ཡི་དབུས་སུ་བདག་བསམ་བྱ།། 
དཀར་དང་དམར་དང་འོད་ཆེན་པོ།། 
སྣ་ཚོགས་རྒྱན་གྱིས་ལུས་ལ་སྤྲས།། 
དམར་པོའི་ཕྲེང་བ་གཙུག་ཏོར་ཅན།། 
སྣ་ཚོགས་གོས་ནི་ལེགས་མནབས་པ།། 
དམར་པོའི་འོད་ཀྱི་བླ་གོས་ཅན།། 
ཕྱག་བཟང་གཡོན་ན་དྲིལ་བུ་སྟེ།། 
བསྙེམས་བཅས་འཛུམ་བག་ལྡན་པའི་ཞལ།། 
ཕྱག་གཞན་ན་ནི་རྡོ་རྗེ་ཅན།། 
སྙིང་གར་རབ་ཏུ་གསོར་མཛད་པ།། 
པདྨ་རྒྱས་འདྲའི་སྤྱན་མངའ་བ།། 
ཞལ་གྱི་དཀྱིལ་འཁོར་ཉི་ཤར་མཚུངས།། 
རྡོ་རྗེ་སེང་གེའི་ཁྲི་ལ་བཞུགས།། 
དམར་པོའི་གོས་ནི་འཕྱང་བ་པོ།། 
མདོར་བསྡུས་ནས་ནི་བྲི་བར་བྱ།། 
གཡོན་དུ་ཤེས་རབ་ཡོངས་སུ་བྲི།། 
སྔོན་བཤད་པ་ཡི་གཟུགས་ཅན་ལ།། 
གཡས་པའི་ཕྱག་ནི་འཕྱར་བའོ།། 
ལྷོ་རུ་སྦྱིན་པ་ཆེན་མོ་ནི།། 
ཕྱག་རབ་རིན་ཆེན་སྩོལ་བ་མོ།། 
བྱང་དུ་བཟོད་པ་ཆེན་མོ་ནི།། 
བྱམས་པའི་ཡ་ལད་འཛིན་པ་མོ།། 
མདུན་དུ་བརྩོན་འགྲུས་ཆེན་མོ་ནི།། 
རྡོ་རྗེའི་ལག་པ་ཆེར་བཟང་བ།། 
ཤར་དང་ལྷོ་ཡི་མཚམས་སུ་ནི།། 
བསམ་གཏན་ཕ་རོལ་ཕྱིན་མ་བྲི།། 
བསམ་གཏན་ཕྱག་ཅན་སྤྱན་ཡངས་མ།། 
ཟླ་བའི་དཀྱིལ་འཁོར་འོད་བཟང་བའོ།། 
བདེན་བྲལ་དུ་ནི་འཕེལ་མ་བྲི།། 
རིན་པོ་ཆེ་ཡི་རྒྱན་གྱིས་བརྒྱན།། 
ནོར་གྱི་རྒྱན་ནི་སྟོང་ཕྲག་གིས།། 
སེམས་ཅན་མང་པོ་བདེ་བར་བྱེད།། 
སྨོན་ལམ་བྲི་བྱ་རླུང་གི་ནི།། 
མཚམས་སུ་ཡང་དག་མཚོན་པར་བྱ།། 
དབྱངས་སྙན་པ་ཡི་ངག་བརྗོད་པས།། 
སེམས་ཅན་ཐམས་ཅད་སྐུལ་བར་བྱེད།། 
བློ་གྲོས་ལྡན་པས་དབང་ལྡན་དུ།། 
ཐབས་ཀྱི་ཡེ་ཤེས་སློབ་པ་མོ།། 
ལག་པ་གཉིས་ཀྱིས་གར་བྱེད་པ།། 
སྒེག་དང་དགའ་བས་འཁྲུགས་པ་བྲི།། 
དཔའ་བོས་ཤར་སྒོར་བྲི་བྱ་བ།། 
ཤེས་རབ་ཕ་རོལ་ཕྱིན་དགེ་མ།། 
ཡེ་ཤེས་ལྕགས་ཀྱུ་མཛེས་པའི་ཕྱག།
དམར་པོའི་དར་གྱིས་མངོན་པར་མཛེས།། 
དབང་ནི་ནུབ་ཀྱི་སྒོ་རུ་ནི།། 
འཆིང་བའི་བདག་ཉིད་བྲི་བར་བྱ།། 
ཤིན་ཏུ་བྱི་རུ་དང་མཚུངས་པ།། 
རྡོ་རྗེ་ལྕགས་སྒྲོག་འཛིན་པ་མོ།། 
བྱང་གི་སྒོ་རུ་བྲི་བྱ་བ།། 
སྟོབས་ཀྱི་ཕ་རོལ་ཕྱིན་མ་མཆོག།
རྒྱལ་བ་ཐམས་ཅད་མཉེས་བྱེད་པ།། 
དྲིལ་བུ་བཟང་པོ་འཁྲོལ་བའི་བདག།
གཤིན་རྗེ་ཆོ་འཕྲུལ་བྲི་བར་བྱ།། 
འབར་བའི་སྤྲིན་གྱིས་ཡང་དག་འཁྲུགས།། 
ཕྱག་ན་རྡོ་རྗེ་ཞགས་བཀྲ་བ།། 
རྡོ་རྗེའི་གློག་ཕྲེང་དང་མཚུངས་མའོ།། 
ང་ཡི་མདུན་དུ་ཤེས་ལྡན་གྱིས།། 
འདོད་པའི་དབང་ཕྱུག་བརྒྱན་པ་བྲི།། 
པདྨ་རཱ་གའི་འོད་གསལ་བ།། 
མདའ་དང་གཞུ་ནི་འཛིན་པའི་མཆོག།
དེ་ཡི་མདུན་དུ་དཀར་པོ་བྲི།། 
ཟླ་བའི་འོད་འདྲ་གྲགས་ཆེན་པོ།། 
ཟླ་བ་ཤར་ཀའི་འོད་མཛེས་པ།། 
འཛུམ་བག་ཅན་ལ་གཞོན་ནུའི་གཟུགས།། 
རྡོ་རྗེ་འདུན་པ་ཆེར་དམར་བ།། 
མདའ་ལྔ་དང་ནི་གཞུ་འཛིན་པ།། 
སྐྱེ་བ་འཇོམས་པ་དཔའ་བོ་ནི།། 
ལག་ན་འཁོར་ལོ་གཟི་བརྗིད་མཆོག།
དེ་ཡི་གཡོན་དུ་བྲི་བྱ་བ།། 
དཀར་དང་དམར་བའི་འོད་ཆེན་པོ།། 
རྡོ་རྗེ་ཛང་སྒྲོགས་རྒྱལ་པོ་ནི།། 
དྲིལ་བུ་འཁྲོལ་བ་དང་ལྡན་པ།། 
དེ་ཡི་རྒྱབ་ཏུ་བྲི་བར་བྱ།། 
གསེར་དང་གུར་གུམ་དང་འདྲ་བའོ།། 
ལྷོ་ཡི་ཕྱོགས་སུ་བྲི་བྱ་བ།། 
མཁའ་འགྲོའི་དབང་ཕྱུག་དཔལ་དང་ལྡན།། 
སྔོན་པོ་ཆར་སྤྲིན་དང་འདྲ་བ།། 
ལག་ན་རལ་གྲི་རིན་ཆེན་ལྡན།། 
དེ་མདུན་དཔའ་ཆེན་འདོད་པ་ཡི།། 
རྒྱལ་པོ་བདག་ཉིད་ཆེན་པོ་བྲི།། 
འོད་ཟེར་དམར་པོ་ལག་ན་གཞུ།། 
རིན་ཆེན་འབར་བས་རྣམ་པར་བརྒྱན།། 
དེ་ཡི་ལྷོ་རུ་བྲི་བྱ་བ།། 
རྡོ་རྗེ་རྣམ་པར་སྨོད་པ་མཆོག།
ཉི་མའི་དཀྱིལ་འཁོར་ལག་པ་ཅན།། 
རབ་ཏུ་རྣོ་བའི་འབར་བའི་ཕྲེང་།། 
རྡོ་རྗེ་དམ་པ་འདུལ་མཛད་དཔལ།། 
རྡོ་རྗེ་རིན་ཆེན་མཆོག་གི་ཏོག།
ཁ་དོག་དཀར་པོ་ཆེར་སྤྲོ་བ།། 
གོས་སྔོན་རྣམ་པར་འཕྱང་བ་བོ།། 
རྡོ་རྗེ་ཌཱ་ཀིའི་དབང་ཕྱུག་རིགས།། 
ལག་ན་རིན་ཆེན་ཤིན་ཏུ་མཛེས།། 
དེ་ཡི་རྒྱབ་ཏུ་བྲི་བྱ་བ།། 
དགོད་དང་བཅས་པའི་བཞིན་རས་མཆོག།
ང་ཡི་རྒྱབ་ཏུ་བྲི་བྱ་བ།། 
དྲི་ཡི་དབང་ཕྱུག་དབང་ཕྱུག་ཆེ།། 
ལག་ན་པདྨ་སྙིང་གར་འཆང་།། 
བན་དུའི་མེ་ཏོག་རྣམ་པ་འདྲ།། 
དེ་ལ་མངོན་པར་ཕྱོགས་པ་ཡི།། 
རྡོ་རྗེ་སྒྲོལ་བ་སྤྱན་མཛེས་བྲི།། 
དཀར་སེར་བཟང་པོ་སྣ་ཚོགས་པ།། 
ལག་ན་ཨུཏྤལ་སྔོན་པོ་བཟང་།། 
དེ་ཡི་གཡོན་དུ་དག་པ་ཡིས།། 
ལག་ན་འཁོར་ལོ་ཆེས་དཀར་བྲི།། 
སྔོན་པོས་ལེགས་པའི་གནས་ཐོབ་པ།། 
མཆོག་ཏུ་འཛུམ་པའི་བཞིན་རས་ཅན།། 
ལོ་མའི་རྩེ་མོ་རྒྱབ་ཏུ་བྲི།། 
ལག་ན་ཡིད་བཞིན་ནོར་བུ་མཆོག།
ཁ་དོག་སྔོ་བསངས་དཔའ་ཆེན་པོ།། 
སེམས་དཔའ་ལྡན་པའི་ཐུགས་ཆེན་པོ།། 
དེ་ཡི་ལྷོ་ཡི་ཆ་རུ་ནི།། 
ཆོས་འཆད་མཆོག་ནི་བྲི་བར་བྱ།། 
རྒྱུ་མཚན་ཕྱག་ལྡན་རབ་དཀར་བ།། 
ཉི་མ་ཤར་ཀའི་སྣང་བ་འདྲ།། 
ང་ཡི་བྱང་དུ་བྲི་བྱ་བ།། 
སྟུག་པོ་བཀོད་པ་གྲགས་ཆེན་པོ།། 
ཤིན་ཏུ་ལྗང་བའི་མརྒད་མཚུངས།། 
ལས་ཀྱི་རྡོ་རྗེ་མཆོག་འཛིན་པའོ།། 
དེ་ཡི་མདུན་དུ་བྲི་བྱ་བ།། 
རྡོ་རྗེ་སྐྱོང་བ་ཡིད་འཕྲོག་བཀྲ།། 
བཞད་བཅས་རྡོ་རྗེའི་ལག་པ་ཅན།། 
རྒྱན་རྣམས་ཀུན་གྱིས་རྣམ་པར་བརྒྱན།། 
དེ་ཡི་ལྷོ་རུ་བྲི་བྱ་བ།། 
འགྲོ་བའི་རྩེ་མོ་ལེགས་བརྒྱན་པ།། 
ལྷང་ཚེར་ནག་པོ་བུང་བ་འདྲ།། 
རྡོ་རྗེའི་གསལ་ཤིང་འཛིན་པ་པོ།། 
རྒྱབ་ཏུ་རྡོ་རྗེ་འཆིང་བ་བྲི།། 
ལག་པ་ཡང་དག་སྦྱར་བསྡམས་པ།། 
རིན་ཆེན་ཀུན་གྱི་འོད་དག་ཅིང་།། 
འཛུམ་བཅས་མཆོག་ཏུ་ངོ་མཚར་བ།། 
འཁོར་བྱེད་གཡོན་དུ་བྲི་བར་བྱ།། 
ལག་ན་མགལ་མེའི་འཁོར་ལོ་ཅན།། 
ལེགས་སྔོ་དར་ལ་བབ་པ་པོ།། 
རབ་རྒྱས་པདྨ་ལྟ་བུའི་ཞལ།། 
དེ་ནས་སྒོ་ཡི་ཆ་དག་ཏུ།། 
སྒོ་བ་རྣམ་པ་བཞི་པོ་བྲི།། 
ཤར་དུ་རྡོ་རྗེ་མི་གཡོ་བ།། 
ལག་ན་རྡོ་རྗེ་ལྕགས་ཀྱུ་ཆེ།། 
ལྷོ་ཡི་སྒོ་རུ་རྡོ་རྗེ་མེ།། 
ལག་ན་རྡོ་རྗེ་ཞགས་པ་འབར།། 
ནུབ་ཏུ་རླུང་ནི་སྔོན་པོ་སྟེ།། 
རྡོ་རྗེ་ལྕགས་སྒྲོག་འཛིན་པའོ།། 
ལུས་ངན་དུ་ནི་ཆུ་བྲི་སྟེ།། 
ཞགས་པ་ལྡན་པའི་དྲིལ་བུ་འཛིན།། 
དེ་ནས་སྦྱོར་ལྡན་འོངས་ནས་སུ།། 
དཀྱིལ་འཁོར་གྱི་ནི་ཤར་དུ་བྲི།། 
ཤར་དུ་མདའ་ཡི་མཚོན་ཆ་ལག།
རབ་འབར་པདྨ་ལྟར་འབར་བ།། 
ལྷོ་རུ་ཆེན་པོ་དབང་ཕྱུག་ཅན།། 
སྔོན་མོ་དབང་ཕྱུག་རྡོ་རྗེ་མ།། 
ལག་ན་རིན་ཆེན་སྙེ་མ་ཅན།། 
རིན་པོ་ཆེ་ཡི་རྒྱན་གྱིས་བརྒྱན།། 
རྡོ་རྗེ་ཉེར་ཞི་དཀར་མཛེས་མ།། 
རྒྱབ་ཏུ་རྟག་ཏུ་བྲི་བར་བྱ།། 
ལག་ན་པདྨ་བཟང་པོ་འཛིན།། 
པདྨའི་ཕྲེང་བས་རྣམ་པར་བརྒྱན།། 
རྡོ་རྗེ་སྟེང་ཞལ་མཛེས་མ་ནི།། 
སྔོ་བསངས་ཀུན་ཀུན་གྱི་ཡོན་ཏན་ལྡན།། 
ལུས་ངན་དུ་ནི་ཤེས་ལྡན་གྱིས།། 
གཡས་སུ་རྡོ་རྗེ་རྩེ་གཅིག་བྲི།། 
ཤར་གྱི་མཚམས་སུ་རྡོ་རྗེ་ནི།། 
དུས་ཚིགས་ཞེས་བྱ་བཟང་མོ་བྲི།། 
དབྱར་གྱི་སྤྲིན་ལྟར་མཛེས་པ་མོ།། 
ལག་ན་བདུག་སྤོས་གྲགས་ཆེན་མོ།། 
ནུབ་ཀྱི་མཚམས་སུ་རི་རི་ཏ།། 
ལག་ན་མེ་ཏོག་ཕྲེང་བ་འབར།། 
ཅུང་ཟད་དམར་ལ་དཀར་བ་མོ།། 
སྣ་ཚོགས་རྒྱན་གྱིས་རྣམ་པར་བརྒྱན།། 
ནུབ་བྱང་དུ་ནི་བྲི་བྱ་བ།། 
ལག་ན་ཡི་གེ་སྣ་ཚོགས་བྲི།། 
ལག་ན་སྒྲོན་མེ་རབ་དམར་བ།། 
ཅུང་ཟད་སྔོ་བའི་གོས་གྱོན་པ།། 
དྲི་ཡི་གླང་པོ་ལྟར་འགྱིང་བའི།། 
རོལ་པ་ལྡན་མ་མཁས་པས་བྲི།། 
སྔོ་བསངས་དམར་པོ་མཐོན་མཐིང་འདྲ།། 
རབ་ཏུ་དགོད་ཅིང་མིག་མཛེས་མ།། 
རྡོ་རྗེའི་ལག་པ་མིག་མཛེས་མའོ།། 
དེ་ཡི་ཤར་དུ་བྲི་བྱ་བ།། 
རྡོ་རྗེ་མཆོག་གི་འོད་ལྡན་པའི།། 
རྡོ་རྗེ་དབང་ཕྱུག་བདེ་བ་མའོ།། 
དེ་བཞིན་ལྷོ་རུ་བྲི་བྱ་བ།། 
གསེར་སོགས་དང་ནི་མཐོན་མཐིང་འདྲ།། 
རིན་ཆེན་སྒྲོན་མ་རིན་ཆེན་ལག།
འོད་མཆོག་ལྡན་པའི་ལྷ་མོ་ནི།། 
ནུབ་ཀྱི་དཀྱིལ་འཁོར་དག་ལ་བྲི།། 
འོད་ཀྱིས་སྣང་ཞིང་མཛེས་པ་ལ།། 
ལག་ན་འོད་ཟེར་ལེགས་མཛེས་པའོ།། 
རྡོ་རྗེ་བྲང་སྐྱེས་ཆེར་བཀྲ་བ།། 
སྣ་ཚོགས་རྒྱན་གྱིས་རྣམ་པར་བརྒྱན།། 
ལག་ན་སྣ་ཚོགས་གོས་ལྡན་པ།། 
བྱང་དུ་རྟག་ཏུ་བྲི་བར་བྱ།། 
དེ་བཞིན་སྦྱོར་བས་བྲིས་ནས་སུ།། 
ཕོ་ཉ་མོ་ཡང་ལེགས་པར་བྲི།། 
སྙིང་སྐུལ་བྱེད་པ་མཛེས་མ་ནི།། 
ཤར་དུ་ལེགས་པར་བྲི་བར་བྱ།། 
རྡོ་རྗེ་མྱུ་གུ་མདའ་ལྡན་དམར།། 
མིག་གཉིས་དང་ནི་གོས་སྔོན་པོའོ།། 
དེ་དང་ཉེ་བར་དཔའ་མོ་ནི།། 
ལག་ན་ལྕགས་ཀྱུ་ཞགས་པ་མཆོག།
གདུག་པ་འགུགས་པའི་ལྷ་མོ་བྲི།། 
སྔོ་བསངས་དམར་ལ་ལེགས་བརྗིད་པའོ།། 
རྗེས་སུ་མཉེས་མའི་ཕོ་ཉ་ཆེ།། 
ནུབ་ཏུ་རྟག་ཏུ་བྲི་བར་བྱ།། 
རྒྱལ་བ་ཐམས་ཅད་མཉེས་བྱེད་མ།། 
པགས་པའི་ཞགས་པས་ལག་པ་མཛེས།། 
ཁྲག་འགུགས་པ་ཡི་ཕོ་ཉ་མོ།། 
བྱང་དུ་གནས་པ་བྲི་བར་བྱ།། 
མདོག་གནག་པ་ལ་ཆེར་ཟ་བ།། 
ལག་ན་ཐོད་པ་ལེགས་མཛད་པའོ།། 
ཐམས་ཅད་འཕྲོག་པའི་ཕོ་ཉ་མོ།། 
མེ་ཡི་མཚམས་སུ་བྲི་བར་བྱ།། 
རྡོ་རྗེ་ལྕགས་ཀྱུ་ཞགས་པ་མཆོག།
དམར་གནག་དཀའ་ཐུབ་ཆེན་པོ་མའོ།། 
དེ་ཡི་བྱང་དུ་དཔའ་བོ་ཡིས།། 
སྒོ་སྐྱོང་སྟོབས་ཆེན་བྲི་བར་བྱ།། 
རྡོ་རྗེ་འབེབས་མ་ལེགས་དམར་བ།། 
ལག་མཐིལ་དྲིལ་བུ་དང་ལྡན་པའོ།། 
དམ་ཚིག་གསུམ་ལྡན་སྤྱན་གསུམ་མ།། 
རྩེ་གསུམ་རྡོ་རྗེ་འཛིན་པ་མོ།། 
འཇིགས་པའི་ལུས་ཅན་ཆེར་གསལ་མ།། 
འོད་ཟེར་དམར་པོ་འབར་བས་འཁྲུགས།། 
འབར་བའི་མེ་ལྕེའི་ལག་པ་ཅན།། 
མེ་ཡི་ཕྱོགས་སུ་ཡང་དག་བརྟེན།། 
ལྷ་མོ་ཆེན་མོ་ཐོག་མ་མ།། 
ལག་ན་རྡོ་རྗེའི་གཙུབ་ཤིང་ཅན།། 
དམར་ཞིང་སྔོ་བ་བྲི་བྱ་སྟེ།། 
ཇི་ལྟ་བ་ཡི་རིམ་པས་སོ།། 
གདུལ་དཀའ་འདུལ་བའི་ལྷ་མོ་ནི།། 
སྒོ་སྐྱོང་བ་ཡི་གནས་ན་གནས།། 
དཔའ་མོ་རྡོ་རྗེ་དབྱུག་གུའི་ལག།
བྱིན་ཟ་འབར་བ་དང་མཚུངས་མའོ།། 
དེ་ནས་བྲན་མོ་བྲི་བར་བྱ།། 
རང་གི་ཕྱག་རྒྱས་ལག་པ་མཚན།། 
འཇིག་རྟེན་གསུམ་འཆིང་བྲན་མོ་ནི།། 
ནུབ་ཏུ་ཡང་དག་བྲི་བར་བྱ།། 
འཆིང་བ་ཆེན་པོའི་ལག་པ་ཅན།། 
རབ་དམར་གུར་གུམ་འོད་ཟེར་ཅན།། 
བྲན་མོ་འཇིགས་པའི་མེ་གདོང་མ།། 
སྒྲོན་བཅས་ལག་པའི་རྩེ་མོ་མཆོག།
རབ་གནག་པ་ལ་ལུས་ཆེན་མོ།། 
ཆོ་ག་ཇི་བཞིན་རྟག་ཏུ་བྲི།། 
བྲན་མོ་གཙིགས་ཤིང་རྣམ་འགྱུར་གདོང་།། 
འཁྲུག་པའི་ཚུལ་ལ་རབ་འཇིགས་མ།། 
ལག་ན་ཐོད་པ་རློན་པ་ཅན།། 
ཤིན་ཏུ་དམར་ཞིང་འོད་ཆེན་མོ།། 
སྐུ་གསུང་ཐུགས་འཆིང་བྲན་མོ་ནི།། 
ཤར་དུ་ཡང་དག་བྲི་བར་བྱ།། 
དཀར་ཞིང་དམར་ལ་ལུས་ཆེ་བ།། 
ཞགས་པ་ལྕགས་ཀྱུའི་ལག་པ་མཆོག།
དེ་ནས་རོལ་པ་མོ་བྲི་བྱ།། 
གོ་རིམས་ཇི་ལྟ་བ་བཞིན་ནོ།། 
དེ་བཞིན་གཤེགས་པ་དགྱེས་མ་ནི།། 
མཛེས་ཤིང་རིན་ཆེན་གྱིས་ཉེར་བརྒྱན།། 
མདའ་གཞུའི་ལག་ཅན་དམར་བ་མོ།། 
གོས་དང་ཕྲེང་བ་དམར་པོ་འཛིན།། 
བྱང་དུ་སྔགས་པས་བྲི་བྱ་བ།། 
ཀུན་ནས་འབེབས་མ་ཆེ་བའི་མཆོག།
མཛེས་པའི་ལག་པ་འཛིན་པ་མོ།། 
བདེ་བ་འབེབས་ལ་ལེགས་པར་གནས།། 
འཇིག་རྟེན་གསུམ་འཇོམས་ཁྲོ་མོ་ནི།། 
རྡོ་རྗེ་རོལ་པ་མོ་ཞེས་བྱ།། 
དྲག་ཤུལ་ཆེན་པོས་སྡིགས་པར་བྱེད།། 
མཉམ་པར་བཞག་པས་ཤར་དུ་བྲི།། 
རབ་ཏུ་དགའ་བ་རྗེས་རྟོག་མ།། 
སྔགས་པ་སྤྲོ་བས་རྒྱབ་ཏུ་བྲི།། 
འདོད་ཆགས་ཕྱག་རྒྱའི་ལག་པ་མ།། 
འགྲོ་བའི་གཙོ་བོ་མཉེས་པར་མཛད།། 
དགའ་བྱེད་ཅེས་བྱ་བྲི་བར་བྱ།། 
ཐམས་ཅད་རྡོ་རྗེ་རོལ་པ་མོ།། 
དགའ་བོའི་རྩེ་འཇོའི་ལག་ཅན་བཀྲ།། 
རྒྱན་རྣམས་ཀུན་གྱིས་བརྒྱན་པ་ནི།། 
སྔགས་པ་ཆོ་ག་ཤེས་པས་བྲི།། 
རྡོ་རྗེ་ཧཱུྃ་མཛད་ལེགས་གནས་པས།། 
ཕྱི་རོལ་རྡོ་རྗེ་བྲི་བར་བྱ།། 
རང་གི་རིག་མ་གཡོན་དུ་གནས།། 
དབང་པོར་མིག་གསུམ་བྲི་བར་བྱ།། 
རྡོ་རྗེ་ཅན་གྱི་རྩེ་གསུམ་འཛིན།། 
གཡས་པ་ཡིས་ནི་ཕྱག་འཚལ་ཞིང་།། 
རང་གི་ཆུང་མ་སོགས་པས་བསྐོར།། 
ཆུ་ལྷར་ཚངས་པ་ཆེན་པོ་ནི།། 
གདོང་པ་བཞི་པ་བྲི་བར་བྱ།། 
སྒོ་རུ་སྒོ་བ་ཆེན་པོ་ནི།། 
རྡོ་རྗེ་ལྕགས་ཀྱུ་སྟོབས་པོ་ཆེ།། 
ཀུན་ནས་དམར་ཞིང་ཆེར་གཏུམ་པ།། 
སངས་རྒྱས་མཆོག་ཏུ་སྤྱན་འདྲེན་པའོ།། 
ལྷོ་རུ་ལེགས་པར་གནས་པའི་མཆོག།
ལག་ན་ཞགས་པ་དམ་པ་བྲི།། 
སེམས་དཔའ་གྲགས་པ་ཆེན་པོ་དང་།། 
སངས་རྒྱས་རྣམས་ནི་འཇུག་པར་བྱེད།། 
འཆིང་བྱེད་དྲག་པོ་ཆེན་པོ་ནི།། 
བརྟན་པའི་རྡོ་རྗེ་ཡང་དག་བྲི།། 
བལ་པོ་སེའུ་ཡི་མེ་ཏོག་མཚུངས།། 
རགས་ཤིང་སྟན་ལས་མི་གཡོ་བའོ།། 
ནེ་ཙོ་ཁུག་རྟ་དང་མཚུངས་པའི།། 
མཉེས་བྱེད་མཆོག་ནི་བྲི་བར་བྱ།། 
སངས་རྒྱས་ཐམས་ཅད་མཉེས་བྱེད་ཅིང་།། 
རིག་སྔགས་ཕ་རོལ་ཕྱིན་རྣམས་ཀྱང་།། 
རྡོ་རྗེ་དབྱུག་གུའི་ལག་པ་མཛེས།། 
ཞི་བ་སོགས་ཀྱིས་ཡོངས་སུ་བསྐོར།། 
གཤིན་རྗེ་འཁོར་ལོའི་ལག་པ་ནི།། 
ཤིན་ཏུ་མཛེས་པའི་རྡོ་རྗེས་མཚན།། 
སེར་པོའི་གོས་འཛིན་གནག་པ་པོ།། 
མཚོན་ཆ་སོགས་པས་ཡོངས་སུ་བསྐོར།། 
ལུས་ངན་དུ་ནི་དབང་པོ་བྲི།། 
རྡོ་རྗེའི་ལག་པ་རབ་ཏུ་མཛེས།། 
དེ་ནས་མཆོད་པའི་རྣམ་པ་བྲི།། 
རྡོ་རྗེ་མེ་ཏོག་ཆེན་པོའི་གཟུགས།། 
ལག་ན་མེ་ཏོག་སྙིམ་པ་མཛེས།། 
མེ་ཏོག་ཕྲེང་བས་རྣམ་པར་བརྒྱན།། 
སྔགས་པས་རྡོ་རྗེ་བདུག་པ་བྲི།། 
ཡིད་སིམ་བྱེད་པའི་དམ་པ་ནི།། 
ལག་ན་བདུག་པ་མིག་ཡངས་མ།། 
འཁུར་ཚོས་ཅུང་ཟད་དཀར་བ་མའོ།། 
ལྷ་མོ་རྡོ་རྗེ་སྣང་བྱེད་མ།། 
གསེར་བསྲེགས་པ་ཡི་མདོག་འདྲ་ལ།། 
ལག་ན་སྒྲོན་མ་མཁས་པས་བྲི།། 
རྒྱན་རྣམས་ཀུན་གྱིས་རྣམ་པར་བརྒྱན།། 
དྲི་ཞིམ་ལུས་ལ་ཆ་ལུགས་བཟང་།། 
ལག་ན་དྲི་ཡི་སྣོད་མཛེས་མ།། 
ཨུཏྤལ་སྔོན་པོའི་ལོ་མ་མཚུངས།། 
མཛེས་པའི་གཟུགས་ལ་ཡིད་འཕྲོག་མའོ།། 
གཟུགས་ཀྱི་རྡོ་རྗེ་མཛེས་པའི་གཟུགས།། 
རྒྱན་རྣམས་ཀུན་གྱིས་རྣམ་པར་བརྒྱན།། 
ལག་ན་རྡོ་རྗེ་མེ་ལོང་འཛིན།། 
འཛུམ་བཅས་དགོད་པའི་དཀྱིལ་འཁོར་ཅན།། 
སྒྲ་ཡི་རྡོ་རྗེ་སྣ་ཚོགས་ལུས།། 
དཀར་དང་སྔོ་བའི་ལུས་དང་ལྡན།། 
པི་ཝང་གླིང་བུ་ཏིང་ཏིང་སོགས།། 
སྒྲོགས་པ་ཤེས་རབ་ཅན་གྱིས་བྲི།། 
རོ་ཡི་རྡོ་རྗེ་སྐལ་ཆེན་མོ།། 
ལག་ན་རོ་ཡི་སྣོད་འཛིན་པ།། 
རྒྱན་རྣམས་ཐམས་ཅད་ཡང་དག་རྫོགས།། 
མཚན་ཉིད་ཀུན་དང་ཡང་དག་ལྡན།། 
རྡོ་རྗེ་རེག་བྱ་སྔོ་བསངས་ཆེ།། 
ཆུ་སྐྱེས་སྔོན་པོ་འདབ་འདྲའི་མིག།
རྣམ་པར་གསལ་ཞིང་ཆེར་དགོད་པ།། 
རང་གི་དཔུང་པ་བསྡམས་པ་མོ།། 
བཞད་པའི་རྡོ་རྗེ་བོད་བཅས་པ།། 
རྣལ་འབྱོར་པས་ནི་མདོར་བསྡུས་ཏེ།། 
བྲི་བྱ་སྣ་ཚོགས་གོས་འཛིན་དཀར།། 
རྒྱན་རྣམས་ཐམས་ཅད་འཛིན་པ་མའོ།། 
རྡོ་རྗེ་སྒེག་མོ་དཀར་མོ་ཆེ།། 
སྒེག་དང་བཅས་ཤིང་ཡིད་དུ་འོང་།། 
རྐེད་པར་ཁུ་ཚུར་གཉིས་བཞག་ཅིང་།། 
མཛེས་པའི་ཕྲེང་བའི་ཆུན་པོ་བཙུགས།། 
རྡོ་རྗེ་གླུ་མཁན་ལེགས་དམར་ལུས།། 
གླུ་ལེན་པ་ལ་རབ་ཏུ་བརྩོན།། 
ཆུ་སྐྱེས་དམར་པོ་རྒྱས་འདྲའི་བཞིན།། 
གླུ་ལེན་ལག་པ་རབ་ཏུ་མཛེས།། 
རྡོ་རྗེ་གར་མ་མཁས་པས་བྲི།། 
གར་དང་བཅས་པའི་ལག་པ་ཅན།། 
སྔོ་བསངས་དཀར་པོ་ཆེར་དཀར་བ།། 
མིག་ཆེ་བ་ལ་འཛུམ་བཅས་མཆོག།
རྡོ་རྗེ་སིལ་སྙན་དྲག་མོ་ཆེ།། 
དུར་དུ་ར་ཡི་རྔ་མཛེས་རྡུང་།། 
རྡོ་རྗེ་རྔ་ཆེན་ལྷ་མོ་ཆེ།། 
རྔ་ཆེན་རྡུང་བ་བྲི་བར་བྱ།། 
རྫ་རྔ་མ་ནི་མཁས་པས་བྲི།། 
རྫ་རྔ་རྡུང་བར་བྱེད་པ་མོ།། 
ལྷ་མོ་མུ་ཀུཎྜ་རྡུང་མ།། 
མུ་ཀུཎྜ་མ་བཞིན་མཛེས་མའོ།། 
པ་ཊ་ཧ་ནི་རྡུང་བྱེད་མ།། 
རྡོ་རྗེ་པ་ཊ་ཧ་ཞེས་བྱ།། 
རྫ་རྔ་ཆེན་པོ་རྡུང་བྱེད་མ།། 
རྡོ་རྗེ་རྫ་རྔ་མཛེས་མ་བྲི།། 
གུཉྫ་རྡུང་བྱེད་དགའ་བ་མོ།། 
དགོད་བཅས་པདྨའི་མིག་ཅན་མ།། 
རྡོ་རྗེ་གུཉྫ་དཔའ་བོས་བྲི།། 
ལས་ཀུན་གྱི་ནི་དམ་པ་འགྲུབ།། 
ལག་ན་རྡོ་རྗེ་ཏིང་ཏིང་ཤག།
རྡོ་རྗེ་ཏིང་ཏིང་ཤག་བྲི་བྱ།། 
ལག་ན་རྡོ་རྗེ་ཅང་ཏེ་མ།། 
ཁ་དོག་དཀར་མོ་འོད་ཟེར་ཆེ།། 
འཁར་རྔ་རྡུང་བའི་ལག་པ་ཅན།། 
རྡོ་རྗེ་འཁར་རྔ་མ་བྲི་བྱ།། 
རྒྱུད་གཅིག་པི་ཝང་སྦྲེང་བ་བྲི།། 
རྡོ་རྗེ་པི་ཝང་སྦྲེང་བ་མོ།། 
པི་ཝང་རྒྱུད་གསུམ་སྦྲེང་བའི་རྒྱ།། 
པི་ཝང་རྒྱུད་གསུམ་སྦྲེང་བ་བྲི།། 
རྡོ་རྗེ་འཁར་ཁྲོལ་ལྷ་མོ་ཆེ།། 
དམར་པོ་ཡི་ནི་གོས་བགོས་པའོ།། 
རྡོ་རྗེ་གླིང་བུ་རྣལ་འབྱོར་པས།། 
གླིང་བུ་འབུད་པ་ལྡན་པ་བྲི།། 
རྡོ་རྗེ་པི་ཝང་སྐལ་ཆེན་མ།། 
པི་ཝང་སྦྲེང་ལ་རབ་སྤྲོ་བའོ།། 
རྡོ་རྗེ་འབུད་དུང་འབད་པས་བྲི།། 
དུང་དཀར་འབུད་པའི་རང་བཞིན་ཅན།། 
དུང་མ་ལག་ན་ཟངས་དུང་འཛིན།། 
འདོད་པའི་གཟུགས་མཆོག་འཛིན་པ་མོ།། 
རྒྱལ་བའི་དྲིལ་བུས་ལག་པ་མཛེས།། 
ཁྲོལ་བ་ཡང་དག་བྲི་བར་བྱ།། 
ལེགས་སྤྲོ་བ་ལ་གཟི་བརྗིད་ཆེ།། 
རྣམ་པར་རྒྱལ་ལ་སྤྲོ་བྱེད་མའོ།། 
པདྨ་གར་གྱི་དབང་ཕྱུག་དམར།། 
པདྨ་དམར་པོ་ཁ་འབྱེད་མ།། 
གར་གྱི་སྒྱུ་མས་རབ་གནས་པའི།། 
ལག་པ་སྟོང་ལྡན་བྲི་བར་བྱ།། 
རིན་ཆེན་གར་མ་ལྷ་མོ་ཆེ།། 
གར་གྱི་བདག་ཉིད་ལེགས་པར་བྲི།། 
ལག་ན་རིན་ཆེན་སྙེ་མ་ཅན།། 
ལག་པ་དུ་མ་གདོང་བརྒྱ་པའོ།། 
རྡོ་རྗེ་གར་མ་བསྙེམས་བཅས་མ།། 
ལུས་མཆུ་བ་དན་དང་ལྡན་པ།། 
རྣལ་འབྱོར་པས་ནི་ཆོ་ག་བཞིན།། 
རྡོ་རྗེ་སྦྱོར་བས་རབ་གནས་བྲི།། 
སྣ་ཚོགས་གར་མ་སྐལ་ཆེན་མོ།། 
རྡོ་རྗེ་ཐལ་མོ་སྤྱི་བོར་འཇོག།
འཛུམ་བཅས་པ་ལ་མིག་མཛེས་མའོ།། 
སྣ་ཚོགས་སྒྱུ་མ་ལེགས་སེམས་མ།། 
སྨིན་མ་སྒྱུར་བའི་མིག་མཛེས་མ།། 
སྤྲོས་བཅས་གདོང་གི་རྣམ་འགྱུར་ཅན།། 
མཐོང་ན་དགའ་མ་འཛུམ་པའི་བཞིན།། 
གདོང་གི་དཀྱིལ་འཁོར་སྔོ་བསངས་མཆོག།
རྡོ་རྗེ་མཐོང་མ་སྐལ་ཆེན་མོ།། 
རབ་ཏུ་དགོད་ཅིང་མིག་རྒྱས་མའོ།། 
རྣལ་འབྱོར་ཆེན་པོས་བྲི་བྱ་བ།། 
རྣལ་འབྱོར་མིག་གིས་ལྟ་བ་མོ།། 
རབ་ཏུ་གསལ་བས་འཁྲུགས་པ་ཅན།། 
འཁོར་ལོ་སྐོར་བ་ལྟར་བྱེད་མ།། 
སྙིང་གར་ལག་པ་འཇོག་པ་ནི།། 
སྡིག་པ་མ་ལུས་འཇོམས་པར་བྱེད།། 
རྫི་མར་བཅས་པའི་མིག་གཉིས་ནི།། 
སྟེང་དང་འོག་ཏུ་འཕགས་པ་ཡིས།། 
མཐོང་བ་འགུགས་བྱེད་བདེ་ཆེན་གྱིས།། 
སངས་རྒྱས་ཐམས་ཅད་དབང་དུ་བྱེད།། 
སྒོ་རུ་སྒོ་བ་ཆེན་པོ་ནི།། 
རྡོ་རྗེ་ལྕགས་ཀྱུ་སྟོབས་པོ་ཆེ།། 
ཐམས་ཅད་སྲུང་ཞིང་ཆེར་གཏུམ་པ།། 
སངས་རྒྱས་མཆོག་ཏུ་སྤྱན་འདྲེན་པའོ།། 
སྒོ་རུ་ལེགས་པར་གནས་པའི་མཆོག།
ལག་ན་ཞགས་པ་དམ་པ་བྲི།། 
སེམས་དཔའ་གྲགས་པ་ཆེན་པོ་དང་།། 
སངས་རྒྱས་རྣམས་ནི་འཇུག་པར་བྱེད།། 
འཆིང་བྱེད་དྲག་པོ་ཆེན་པོ་ནི།། 
བརྟན་པའི་རྡོ་རྗེ་ཡང་དག་བྲི།། 
བལ་པོ་སེའུ་ཡི་མེ་ཏོག་མཚུངས།། 
རགས་ཤིང་རྣམ་པར་གཡོ་བའི་གདོང་།། 
ནེ་ཙོ་ཁུག་རྟ་དང་མཚུངས་པའི།། 
མཉེས་བྱེད་མཆོག་ནི་བྲི་བར་བྱ།། 
རིག་སྔགས་ཕ་རོལ་ཕྱིན་རྣམས་དང་།། 
སངས་རྒྱས་ཐམས་ཅད་མཉེས་པར་བྱེད།། 
དབང་པོར་གཞོན་ནུ་བྲི་བར་བྱ།། 
གཤིན་རྗེར་གཤིན་རྗེ་ཉིད་ཡིན་ནོ།། 
ཆུ་ལྷར་ཆུ་ལྷ་བྲི་བར་བྱ།། 
ལུས་ངན་པོ་ནི་བྱང་ཕྱོགས་སུ།། 
འདི་དག་བསྡུས་ཏེ་བྲི་བར་བྱ།། 
འཁོར་གྱིས་མདུན་དུ་བདར་བའོ།། 
ཕྱི་རུ་དམྱལ་བ་བརྒྱད་པོ་བྲི།། 
ཡི་དགས་ཀྱང་ནི་ཐམས་ཅད་དུ།། 
རྡོ་རྗེ་ཧཱུྃ་མཛད་ལ་གནས་པ།། 
སྔགས་པས་ཆོ་ག་བཞིན་བྲིས་ཏེ།། 
ཕྱི་ཡི་རྡོ་རྗེ་བྲི་བར་བྱ།། 
རང་གི་རིག་མ་གཡོན་དུ་གནས།། 
དང་པོར་མིག་གསུམ་ལེགས་པར་བྲི།། 
རྡོ་རྗེ་ཅན་གྱི་རྩེ་གསུམ་འཛིན།། 
གཡས་པ་ཡིས་ནི་ཕྱག་འཚལ་ཞིང་།། 
རང་གི་ཆུང་མ་སོགས་པས་བསྐོར།། 
ཆུ་ལྷར་ཚངས་པ་ཆེན་པོ་ནི།། 
གདོང་པ་བཞི་པ་བྲི་བར་བྱ།། 
རྡོ་རྗེ་དབྱུག་གུའི་ལག་པ་མཆོག།
ཞི་བ་ལ་སོགས་རྣམས་ཀྱིས་བསྐོར།། 
གཤིན་རྗེར་འཁོར་ལོའི་ལག་པ་ཅན།། 
རྡོ་རྗེས་མཚན་ཅིང་རབ་ཏུ་མཛེས།། 
སེར་པོའི་གོས་འཛིན་གནག་པ་པོ།། 
དཔལ་མོ་ལ་སོགས་རྣམས་ཀྱིས་བསྐོར།། 
ལུས་ངན་དུ་ནི་དབང་པོ་བྲི།། 
རྡོ་རྗེའི་ལག་པ་རབ་ཏུ་མཛེས།། 
མིག་སྟོང་པ་ནི་ཆེ་བའི་ལུས།། 
བདེ་སོགས་སོགས་ཀྱིས་མདུན་དུ་བདར།། 
དབང་ལྡན་དུ་ནི་དབང་ལྡན་བྲི།། 
མེ་ཡི་ཕྱོགས་སུ་མེ་ལྷའོ།། 
བདེན་བྲལ་དུ་ནི་བདེན་བྲལ་གྲགས།། 
རླུང་དུ་རླུང་ལྷ་ཉིད་ཡིན་ནོ།། 
ཤར་གྱི་སྒོ་རུ་དཔུང་བཟང་བྲི།། 
མུཎྜ་ཊ་ནི་ནུབ་ཏུའོ།། 
ལུས་ངན་དུ་ནི་གྲུབ་པ་བྲི།། 
ལྷོ་རུ་བདུད་རྩི་འཁྱིལ་པའོ།། 
ཆོ་ག་འདིས་ནི་སྔགས་ཤེས་པས།། 
དཀྱིལ་འཁོར་བཟང་པོ་བྲིས་ནས་སུ།། 
སངས་རྒྱས་ཐམས་ཅད་དགུག་པར་བྱ།། 
ཡབ་ཡུམ་གཙོ་བོ་དམ་པ་རྣམས།། 
ཆོ་ག་ཇི་བཞིན་སྔགས་པས་གཞུག།
དཀྱིལ་འཁོར་ལ་ནི་དཀྱིལ་འཁོར་བདག།
རྡོ་རྗེ་ལྕགས་ཀྱུའི་ལག་པ་ཡིས།། 
ཆོ་ག་ཇི་བཞིན་བདག་བརྒྱན་ཏེ།། 
རྡོ་རྗེ་སེམས་དཔར་བསྙེམས་བྱས་ནས།། 
སྙེམས་དང་བཅས་པས་ལངས་ནས་སུ།། 
གསང་བའི་སེམས་དཔའ་དབང་བསྐུར་ཏེ།། 
འདི་ཡིས་སྤྱན་ནི་མྱུར་དུ་དྲང་།། 
ཡབ་དང་ཡུམ་བཅས་སངས་རྒྱས་སྲས་བཅས་པ།། 
བྲན་དང་གཉེན་བཅས་ཉེ་དུ་དང་བཅས་ཤིང་།། 
དཔལ་མཆོག་རྡོ་རྗེ་སེམས་དཔའ་ཡོངས་མཉེས་པའི།། 
ལྷ་དང་ལྷ་མོས་ལེགས་བསྐོར་འདིར་གཤེགས་ཤིག།
གླུ་འདི་ཡིས་ནི་བསྐུལ་བ་ཡིས།། 
དེ་བཞིན་གཤེགས་པ་ཐམས་ཅད་བྱོན།། 
བྱོན་ནས་དངོས་གྲུབ་ཆེན་པོ་ནི།། 
སྒྲུབ་པ་པོ་ལ་སྩོལ་བར་འགྱུར།། 
ཡང་ན་མཚན་མ་གནང་འགྱུར་ཏེ།། 
འབབ་པའམ་སྣང་བ་བལྟ་བར་བྱ།། 
གལ་ཏེ་བསོད་ནམས་རབ་དམན་ན།། 
དེ་ཡིས་ཅི་ཡང་མཐོང་མི་འགྱུར།། 
དེ་ནས་སླར་ཡང་གསོལ་བ་གདབ།། 
ཡང་དང་ཡང་དུ་བསྐུལ་བར་བྱ།། 
ལྷ་ཡི་རྣལ་འབྱོར་དེ་ཉིད་ཀྱིས།། 
ང་རྒྱལ་ཡང་དང་ཡང་བྱས་ཏེ།། 
མཆོད་པ་ཤིན་ཏུ་ཆེན་པོ་བྱ།། 
དེ་ནས་མཆོད་ཡོན་ཞབས་བསིལ་ཡང་།། 
གསང་བའི་དེ་ཉིད་ཀྱིས་བསྐུལ་ཏེ།། 
སྔགས་ཀྱི་དེ་ཉིད་རིག་པས་དབུལ།། 
སངས་རྒྱས་ཀུན་བདག་ཕྱག་ན་རྡོ་རྗེ་ནི།། 
མཛེས་པའི་ཤེས་རབ་ཀྱིས་འཁྱུད་སྦྱོར་ལྡན་པས།། 
ཡབ་ཡུམ་སྲས་བཅས་འཁོར་བཅས་ཕོ་ཉ་སོགས།། 
བྲན་བཅས་སྐྱེ་བོའི་ཚོགས་ཀྱིས་བསྐོར་ནས་བྱོན།། 
སེམས་ཅན་ཀུན་ལ་ཕན་དགྱེས་པ།། 
ཁྱོད་ལ་བདག་ཉིད་ཞུ་བ་བགྱིད།། 
འདི་ནི་ཁྱོད་ཀྱི་དུས་ལགས་པས།། 
སེམས་ཅན་དོན་མཆོག་མཛད་དུ་གསོལ།། 
གསོལ་བ་བཏབ་ཅིང་བསྐུལ་བས་ཀྱང་།། 
གལ་ཏེ་མཚན་མ་བྱུང་གྱུར་ན།། 
རྡོ་རྗེ་སེམས་དཔའི་རྣལ་འབྱོར་ནི།། 
དེ་ཚེ་སློབ་མ་འབད་པས་བསྒོམ།། 
རྡོ་རྗེ་པདྨའི་ཡན་ལག་བཅིང་།། 
སྦྱོར་བས་དཀྱིལ་འཁོར་ཉིད་དུ་གཞུག།
དེ་ནས་སྒོ་རུ་མཁས་པས་བཞག།
དམ་ཚིག་དམ་པ་ཉན་དུ་གཞུག།
མ་དང་སྲིང་མོ་ཉིད་དང་ཡང་།། 
དེ་བཞིན་བུ་མོ་དག་ཀྱང་ནི།། 
སོམ་ཉི་རྣམ་པར་བྲལ་སེམས་ཀྱིས།། 
ཁྱོད་ཀྱིས་རྟག་ཏུ་བསྟེན་པར་བྱ།། 
སེམས་ཅན་ཐམས་ཅད་གསད་བྱ་ཞིང་།། 
བརྟུལ་ཞུགས་སྤྱོད་པ་བསྐྱང་བར་བྱ།། 
འཇུངས་པ་རྣམས་ཀྱི་ནོར་ཕྲོགས་ཏེ།། 
སྐྱེ་བོ་སྡུག་བསྔལ་ཅན་ལ་སྦྱིན།། 
རྡོ་རྗེ་རྣལ་འབྱོར་མི་སྦྱོར་བས།། 
ཡང་ན་བདག་ཉིད་ཀྱིས་ཀྱང་སྤྱད།། 
དཀོན་མཆོག་གསུམ་ལ་མཆོད་བྱ་ཞིང་།། 
བླ་མ་ལ་ནི་གུས་པར་བྱ།། 
བརྫུན་གྱི་ཚིག་ཀྱང་སྨྲ་མི་བྱ།། 
ཆང་ནི་བཏུང་བར་མི་བྱའོ།། 
དམ་ཚིག་དུས་ནི་མ་གཏོགས་ཤིང་།། 
བྱིན་གྱིས་བརླབས་པའི་དམ་ཚིག་དང་།། 
གཞན་ཡང་བདེ་བར་བྱ་ཕྱིར་དང་།། 
སློབ་དཔོན་མཉེས་པར་བྱ་དོན་དང་།། 
དཀོན་མཆོག་གསུམ་ལ་ཕན་པའི་ཕྱིར།། 
རྫུན་གྱི་ཚིག་ནི་རྟག་ཏུ་སྨྲོས།། 
གཞན་གྱི་བུད་མེད་བགྲོད་པར་བྱ།། 
དམ་ཚིག་དོན་དུ་སྦྱོར་ལྡན་པས།། 
གཞན་པ་ཡང་ནི་ཐམས་ཅད་ཀྱང་།། 
སེམས་ཅན་དོན་ལ་བརྩོན་པས་བྱ།། 
གསང་བའི་དམ་ཚིག་འདི་དག་ནི།། 
བློ་གྲོས་ལྡན་པས་བསྒྲག་མི་བྱ།། 
དམ་ཚིག་ལྡན་པ་མ་གཏོགས་པ།
བླ་མའི་བཀའ་གནང་སྔགས་པ་ཡིས།། 
སངས་རྒྱས་ཀུན་གྱི་གསང་ཆེན་པོ།། 
ལག་ན་རྡོ་རྗེས་བྱིན་བརླབས་པ།། 
གལ་ཏེ་རྨོངས་པའི་བདག་ཉིད་ཀྱིས།། 
དམ་ཚིག་དམ་པ་འདི་འདས་ན།། 
རྡོ་རྗེ་རྡོ་རྗེའི་མངའ་བདག་ཆེ།། 
རྒྱལ་པོ་འདིས་ནི་ངེས་པར་གསོད།། 
ཀུན་ནས་འབར་བའི་རྡོ་རྗེ་ཡིས།། 
ལུས་ཀྱི་སྤྱི་བོ་འགེམས་པར་འགྱུར།། 
དེ་ནས་འདི་ཡིས་མེ་ཏོག་གི།། 
ཕྲེང་བ་བཟང་པོ་དོར་བར་བྱ།། 
ཨོཾ་སརྦ་ཏ་ཐཱ་ག་ཏ་མཱ་ཏཱ་པི་ཏྲིྃ་པ་ཏི་མ་ཧཱ་སུ་ཁ་ས་མནྟ་བྷ་དྲ་པྲ་ཏཱིཙྪི་དྃ་པུཥྤཉྫ་ལིྃ་མྲྀ་དུ་ཛཿ་ཧཱུྃ་བོ་ཧོཿ་བྷ་ག་ཝན་མ་ཧཱ་སུ་ཁ་ས་མནྟ་བྷ་དྲ་ས་མ་ཡ་སྟྭྃ་ས་མ་ཡོ྅་ཧྃ།
འདི་ཡིས་བཟུང་སྟེ་མྱུར་བ་རུ།། 
རྡོ་རྗེ་སེམས་དཔའ་སྙིང་རྗེ་ཆེ།། 
དེ་ནི་བླངས་ཏེ་སྤྱི་གཙུག་ཏུ།། 
བློ་གྲོས་བཟང་པོས་བཅིང་བར་བྱ།། 
སྔགས་པའི་རྒྱལ་པོས་སྔགས་འདི་ཡིས།། 
དེ་ནས་མིག་ནི་རབ་ཏུ་དབྱེ།། 
ཨོཾ་བཛྲ་ཛཱ་ན་མ་ཧ་ནེ་ཏྲ་ཨུདྡྷ་ཊ་ཡ་ཏི་ཙཀྵུ་ཥི།
མགོན་པོ་ཆེན་པོ་ལྟོས་ཤིག་བུ།། 
སངས་རྒྱས་ཀུན་གྱི་བདག་པོ་མཆོག།
ཡེ་ཤེས་ཆེན་པོ་ཀུན་གྱི་མཆོག།
རྡོ་རྗེ་སེམས་དཔའ་བདེ་ཆེན་པོ།། 
རིམ་པ་ཇི་བཞིན་ལེགས་བསྟན་ཏེ།། 
དབང་བསྐུར་ཕྱིར་ནི་གསོལ་བ་གདབ།། 
དབང་བསྐུར་བ་ནི་ཡིད་འོང་བ།། 
སྐལ་བ་ཆེན་པོ་བདག་ལ་གསོལ།། 
གསང་བ་ཡི་ནི་རྒྱན་ཞེས་པར།། 
རྒྱལ་བས་གང་སྔོན་བཀའ་སྩལ་པ།། 
གསང་བའི་སྦྱོར་དེ་བདག་ལ་ནི།། 
རྒྱལ་བ་ཀུན་དངོས་སྩལ་དུ་གསོལ།། 
དེ་བཞིན་དཀྱིལ་འཁོར་བུམ་པ་ཡིས།། 
དེ་བཞིན་དབང་བསྐུར་སྦྱིན་པར་བྱ།། 
སློབ་མ་ཆེན་པོ་རྣམ་པ་ལྔ།། 
དེར་ནི་སྦྱོར་བས་བོས་ནས་སུ།། 
གསང་བའི་རྒྱན་ཞེས་བྱ་བ་ཡིས།། 
དངོས་གྲུབ་ཤེས་པས་དབང་བསྐུར་རོ།། 
གསང་བའི་སྦྱོར་བའི་རྣམ་འཕྲུལ་གྱིས།། 
དེར་ནི་མཆུ་ཡིས་ལེགས་བཟུང་སྟེ།། 
ལྕེ་ཡི་རྩེ་མོ་མཁས་པས་སྦྱར།། 
རྡོ་རྗེའམ་ཡང་ན་ཆུ་སྐྱེས་ཀྱིས།། 
ཕྱག་རྒྱ་དང་ནི་ཕྱག་རྒྱའི་ལན།། 
དེ་ནས་འཛིན་མ་རྣམ་པར་སྦྱིན།། 
དེ་ཉིད་ལ་ཡང་མཁས་པས་སྦྱིན།། 
གསང་བ་རྒྱན་གྱི་སྦྱོར་བ་ཡིས།། 
གསང་བའི་བདེ་བ་བསྒྲུབ་པར་བྱ།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
དེ་ནས་ཡོན་ནི་དབུལ་བར་བྱ།། 
བླ་མར་ཕྱག་འཚལ་མཆོད་བྱས་ནས།། 
མ་དང་བུ་མོ་ཉིད་དང་ཡང་།། 
སྲིང་མོ་ཡི་ནི་བུ་མོ་དང་།། 
སྲིང་མོའམ་ཡང་ན་ཆུང་མ་དང་།། 
རྒྱལ་པོ་ལོངས་སྤྱོད་སྐྱེ་བོའི་ཚོགས།། 
གྲོང་དང་ཡུལ་འཁོར་གྲོང་ཁྱེར་དང་།། 
ནོར་དང་རིན་ཆེན་ལ་སོགས་དང་།། 
གཞན་ཡང་ཅི་དང་ཅི་འདོད་པ།། 
མཁོ་བའི་ལོངས་སྤྱོད་གུས་པ་ཡིས།། 
བླ་མའི་ཞབས་ལ་ཕྱག་འཚལ་ཏེ།། 
དངོས་གྲུབ་ཀུན་གྱི་དོན་གྱི་ཕྱིར།། 
དཀྱིལ་འཁོར་པ་ཡང་ལེགས་པར་མཆོད།། 
ཕ་དང་སྤུན་ཡང་མཆོད་པར་བྱ།། 
དེ་བཞིན་སྤུན་ཟླའི་བུ་ཡང་མཆོད།། 
བཟའ་བཏུང་ཡིད་དུ་འོང་བ་དང་།། 
གོས་དང་རྒྱན་དང་མེ་ཏོག་དང་།། 
དེ་བཞིན་དྲི་དང་བདུག་པ་སོགས།། 
ཇི་ལྟར་བདོག་པ་ཐམས་ཅད་ཀྱིས།། 
མཆོད་པར་བྱས་ཏེ་གཏང་བར་བྱ།། 
ལྷ་རྣམས་དག་ནི་ཐམས་ཅད་ལ།། 
དེ་བཞིན་དུ་ནི་མཆོད་པར་བྱ།། 
གསང་སྔགས་རྒྱལ་པོ་གཤེགས་སུ་གསོལ།། 
བཛྲ་མུཿ་ཞེས་བརྗོད་པས་གཤེགས།། 
དེ་ནས་སྔགས་པས་སློབ་མའི་མཆོག་དེ་ལ།། 
གསང་བ་རྣམ་པར་འཛིན་ལ་གསང་བ་ཡི།། 
རྒྱལ་པོས་གསལ་མཛད་རྒྱལ་བའི་གསང་བདག་གིས།། 
གསང་བ་མཐའ་དག་ལེགས་པར་བསླབ་པར་བྱ།། 
གསང་བའི་ཕྱག་རྒྱ་མིག་ཡངས་མ།། 
བློ་གྲོས་བརྟན་པས་བསྒྲུབ་པར་བྱ།། 
རང་བྱིན་བརླབ་པའི་རིམ་པ་ཡིས།། 
ཤེས་རབ་ཀྱིས་ནི་བྱིན་གྱིས་བརླབ།། 
བདག་ཉིད་སེམས་དཔར་ལེགས་བསྒོམས་ཏེ།། 
གསང་བ་རྒྱན་གྱི་སྦྱོར་བ་ཡིས།། 
ཉི་མ་བདུན་གྱིས་ལེགས་འགྲུབ་པར།། 
འགྱུར་བ་འདི་ལ་ཐེ་ཙོམ་མེད།། 
ལྷ་མོ་ཤེས་རབ་ཆེ་དེ་ཡང་།། 
རང་ཉིད་རྡོ་རྗེ་འཆང་གཙོ་སྟེ།། 
ནམ་མཁའ་ཀུན་གྱི་མཆོག་དཔའ་བོ།། 
རྒ་དང་འཆི་བ་མེད་པར་འགྱུར།། 
འདོད་པའི་དབང་ཕྱུག་རྣལ་འབྱོར་ཆེ།། 
བདག་ཉིད་འདོད་པར་བསྒོམ་པ་ཡིས།། 
འདོད་པའི་ལོངས་སྤྱོད་འགྲུབ་པར་འགྱུར།། 
འདོད་པའི་དབང་ཕྱུག་གཙོ་བོ་སྟེ།། 
དེ་ཡང་འདོད་པའི་དབང་ལྷ་མོར།། 
འགྲུབ་འགྱུར་འདི་ལ་ཐེ་ཚོམ་མེད།། 
འདོད་པའི་ཁམས་ཀྱི་དབང་ཕྱུག་ཀུན།། 
བྲན་དང་འདྲ་བར་འཁོལ་བར་འགྱུར།། 
ནམ་མཁའི་དཀྱིལ་འཁོར་ཡིད་འོང་བར།། 
མཁའ་འགྲོའི་ས་བོན་བསྒོམ་པར་བྱ།། 
དེ་ནི་སྦྱོར་བས་སྤྲོས་ནས་སུ།། 
རང་གི་སྙིང་གར་གཞུག་པར་བྱ།། 
བཅུག་ནས་རིན་ཆེན་ཆེན་པོ་ནི།། 
སྲིད་པ་འཇོམས་པར་བསྒོམ་པར་བྱ།། 
ཡིད་བཞིན་རིན་ཆེན་རང་བཞིན་མཛེས།། 
ཉི་མ་བདུན་ན་དེ་འགྱུར་རོ།། 
འདམ་སྐྱེས་དམར་པོའི་དབུས་སུ་ནི།། 
འབད་པས་ཀུན་ནས་དྲི་ཡིས་དགང་།། 
དྲི་ཡི་དབང་ཕྱུག་རྒྱལ་པོ་ཆེ།། 
བདག་ཉིད་སེམས་དཔའ་ཡིད་ཆེས་བསྒོམ།། 
དེ་ནས་མྱུར་དུ་བློ་ལྡན་ཏེ།། 
དྲི་ཟའི་བདག་པོའི་བདག་པོར་འགྱུར།། 
དྲི་ཡིས་མྱུར་བ་ཉིད་དུ་ནི།། 
བརྟན་དང་གཡོ་བའི་དུག་འགུགས་བྱེད།། 
དོན་ཡོད་ཀྱི་ནི་དཀྱིལ་འཁོར་དུ།། 
སྙིང་པོ་སྙིང་གི་སྦྱོར་བ་བསམ།། 
ཡིད་ལ་བསམས་པའི་དངོས་གྲུབ་འགྱུར།། 
དེ་ཡི་ཕྱག་རྒྱའང་དེ་དང་མཚུངས།། 
རིན་ཆེན་གྱི་ཡང་རིན་ཆེན་ཆེ།། 
རིན་ཆེན་གྱི་ནི་མིག་འོད་གསལ།། 
དེ་བཞིན་དྲི་དང་ལྡན་པ་ནི།། 
སྒྲུབ་པ་པོ་ཡིས་འགྲུབ་པར་འགྱུར།། 
དེ་ལ་སོགས་པའི་དབྱེ་བ་ཡིས།། 
ལྷ་གཞན་དག་ཀྱང་རིག་པར་བྱ།། 
དཀྱིལ་འཁོར་རམ་ནི་དམ་ཚིག་ཀྱང་།། 
བསྒོམས་པས་མྱུར་དུ་འགྲུབ་པར་འགྱུར།། 
སྙིང་པོ་སྔགས་དང་ཕྱག་རྒྱ་དང་།། 
རིག་སྔགས་ཀྱི་ཡང་སྦྱོར་བ་ཡིས།། 
དེ་རྣམས་ཀྱིས་ནི་དེ་ཉིད་ནི།། 
བསྒོམས་ན་མྱུར་དུ་ངེས་པར་འགྲུབ།། 
འདི་ནི་བཅོམ་ལྡན་རྣལ་འབྱོར་ཅན།། 
གསང་བ་རྒྱན་བདག་དམ་པས་གསུངས།། 
ཕྱག་རྒྱ་བཞི་ཡི་མཆོག་གི་མཆོག།
ཕྱག་རྒྱ་ཐམས་ཅད་འགྲུབ་པར་འགྱུར།། 
ཞེས་སོ།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་ཡབ་དང་།
ཡུམ་དེ་རྣམས་ཀྱིས་གསོལ་པ།
མྱུར་དུ་སྦྱོར་བ་མཆོག་བསྒྲུབས་པས།། 
སྒྲུབ་པ་པོས་ནི་ཇི་ལྟར་འགྲུབ།། 
དེ་དག་ཐམས་ཅད་མྱུར་དུ་གསུངས།། 
བཅོམ་ལྡན་རྡོ་རྗེ་འཆང་བདག་གིས།། 
སྙིང་པོ་སྔགས་དང་ཕྱག་རྒྱ་དང་།། 
རིག་སྔགས་ཀྱང་ནི་ལེགས་པར་སྒྲུབ།། 
བཙུན་མོ་མཆོག་གི་གནས་དབང་ཕྱུག།
དཔའ་བོ་ཆེན་པོས་གསུང་དུ་གསོལ།། 
དེ་ནས་བཅོམ་ལྡན་འདས་ཀུན་ཏུ་བཟང་པོ་ཆེན་པོས་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་རྣམ་པར་རྒྱལ་བ་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་དེ་བཞིན་གཤེགས་པ་ཐམས་ཅད་ཀྱི་ཡབ་དང་ཡུམ་རྣམས་ཀྱི་ཞུ་བའི་ཚིག་རྡོ་རྗེ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྣམས་ལས་རྣམ་པར་ཕྱུང་ངོ།། 
ལྷ་རྣམས་ཀྱི་ནི་སྙིང་པོ་དང་།། 
སྔགས་དང་ཕྱག་རྒྱ་དེ་བཞིན་དུ།། 
དཀྱིལ་འཁོར་དུ་ནི་ལེགས་པར་བཤད།། 
ཇི་ལྟར་སྔོན་དུ་ཁ་དོག་སོགས།། 
དེ་ནས་དེ་བཞིན་གཤེགས་པ་ཐམས་ཅད་ཀྱིས་སླར་ཡང་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱིས་གསུང་དུ་གསོལ།། 
སེམས་ཅན་རྣམས་ལ་ཕན་བདེའི་ཕྱིར།། 
རྣལ་འབྱོར་མ་ཡི་ཕྱག་རྒྱ་དང་།། 
མཚན་མ་ལ་སོགས་དམ་པ་རྣམས།། 
དེ་ནས་བཅོམ་ལྡན་ཀུན་ཏུ་བཟང་།། 
རྡོ་རྗེ་དམ་པ་གསོར་མཛད་ནས།། 
ལག་པའི་མཚན་མ་བཀའ་སྩལ་པ།། 
གང་གིས་ལྷ་རྣམས་མཚོན་འགྱུར་བའོ།། 
ལག་པ་ཟླ་བ་ཉི་མ་རུ།། 
མཁས་པ་ཡིས་ནི་བསམ་པར་བྱ།། 
ཤེས་རབ་ཐབས་ཀྱི་ས་བོན་ནི།། 
རྣལ་འབྱོར་ཅན་གྱིས་རྟག་ཏུ་སྤྲོ།། 
སླར་ཡང་སྡུད་པའི་སྦྱོར་བ་ཡིས།། 
རྡོ་རྗེ་པདྨར་རྣམ་བསམ་བྱ།། 
དེ་ནས་ཤེས་རབ་ཕ་རོལ་ཕྱིན།། 
སོར་མོའི་རྩེ་རྨོར་དགོད་པར་བྱ།། 
དེ་ཉིད་སྦྱོར་བས་བསྡུས་ནས་སུ།། 
ཕན་ཚུན་ངེས་པར་སྦྱར་བར་བྱ།། 
རྡོ་རྗེ་པདྨ་མཉམ་སྦྱར་བའི།། 
བདེ་བ་མྱངས་པས་འགྲུབ་པར་འགྱུར།། 
འཆིང་བ་ཆེན་པོས་བཅིངས་ནས་སུ།། 
ལྷ་མོའི་ས་བོན་གྱིས་མཚན་པའི།། 
གསང་སྔགས་རྒྱལ་པོ་སྔགས་རིག་པས།། 
ཡང་དང་ཡང་དུ་བྱིན་གྱིས་བརླབ།། 
བཅངས་ཏེ་འོད་ལྡན་རྣམ་པ་གཉིས།། 
བརྐྱངས་ནས་རྩེ་མོ་སྦྱར་བར་བྱ།། 
དེ་འདི་སྙིང་པོ་ཞེས་བྱ་བའོ།། 
གཉིས་པ་གྲགས་པ་ལྡན་པ་ཡིན།། 
སྙིང་པོ་ཡིས་ནི་མཚན་བྱས་ནས།། 
རིམ་གྱིས་སྙིང་གར་བསྐོར་བར་བྱ།། 
རྡོ་རྗེ་མཉམ་པར་སྦྱར་བྱས་ཏེ།། 
དེར་ནི་བཅིངས་པ་གཞུག་པར་བྱ།། 
འདི་ནི་དམ་ཚིག་ངེས་བྱ་སྟེ།། 
དམ་ཚིག་མ་ལུས་སྒྲུབ་པར་བྱེད།། 
འདི་ཡིས་ལྷ་མོ་མཐའ་ཡས་ཞལ།། 
ཐམས་ཅད་དུ་ནི་ངེས་པར་འགྲུབ།། 
དེ་ཉིད་བསྡིགས་པ་ལྟ་བུར་སྦྱར།། 
ལས་ཀུན་བྱེད་པའི་མཆོག་ཏུ་འགྱུར།། 
རྡོ་རྗེ་གཉིས་ནི་པདྨ་ཡི།། 
སྦྱོར་བར་བསྟན་པ་མཆོག་ཏུ་རྨད།། 
དེ་ལས་ཕྱི་རོལ་བསྐུམས་པ་ནི།། 
གསུམ་པ་རུ་ནི་འགྱུར་བ་ཡིན།། 
སྙིང་ག་རུ་ནི་སྙིང་པོ་བསམ།། 
སྙིང་དགའ་བྱེད་པ་ཞེས་བྱར་བརྗོད།། 
རྡོ་རྗེ་གཉིས་པོ་དེ་བཞིན་སྦྱར།། 
དམ་ཚིག་བདག་བྱེད་ཉིད་དུ་འགྱུར།། 
དེ་ཉིད་ཀུན་གྱི་འབྱུང་གནས་གསལ།། 
ཆེན་པོའི་ལས་ནི་བྱེད་པར་འགྱུར།། 
དེ་ཉིད་མཛོད་སྤུར་སྦྱར་བའི་བརྗིད།། 
ཕྱག་རྒྱ་བདག་ཉིད་ཆེན་པོར་འགྱུར།། 
དེ་ཉིད་ཆུ་སྐྱེས་རྣམ་པ་རུ།། 
སྙིང་གར་བཞག་པ་སྙིང་པོ་མཆོག།
དེ་བཞིན་རྡོ་རྗེ་མཉམ་སྦྱར་བ།། 
དམ་ཚིག་བདག་ཉིད་དག་ཏུ་འགྱུར།། 
སྙིང་གར་ཀུན་བསྡིགས་སྦྱོར་བ་ཡིས།། 
རབ་རྒྱས་པ་ཡི་བཞིན་རས་མཆོག།
བསྙེམས་པ་བྱེད་པ་ཐམས་ཅད་ཀྱང་།། 
འདིས་ནི་ལས་བྱེད་འགྲུབ་པ་ཡིན།། 
དེ་ཉིད་ཁ་རུ་སྦྱར་བས་ནི།། 
ཕྱག་རྒྱ་ཆེན་པོ་རབ་ཏུ་འགྲུབ།། 
དེ་ཉིད་འོད་ལྡན་རྩེ་མོ་ནི།། 
ཐུར་དུ་བསྟན་ཏེ་སྙིང་གར་གཞག།
འདི་ནི་འགྱུར་བ་མེད་པ་ཡི།། 
སྙིང་པོའི་སྙིང་པོའི་ཆོས་སྒྲུབ་བྱེད།། 
དེ་ཉིད་སྙིང་གར་ཡོངས་སུ་བསྐོར།། 
སྙིང་གི་དཀྱིལ་འཁོར་ཉིད་དུ་བཟུང་།། 
འདི་ནི་དམ་ཚིག་དངོས་གྲུབ་ཆེ།། 
བདག་ཉིད་ཆེན་པོས་བསླབ་པར་བྱ།། 
ལས་ཀྱི་རྡོ་རྗེ་མཉེས་པ་ཡིས།། 
ལས་རྣམས་ཐམས་ཅད་རབ་སྒྲུབ་བྱེད།། 
དབབ་དང་འཁོར་བ་ཉིད་དང་ནི།། 
གར་བྱེད་ཆེན་པོ་དེ་བཞིན་དུ།། 
དེ་བཞིན་ཐལ་མོ་སྦྱར་ནས་སུ།། 
སྙིང་གར་བཞག་པ་སྙིང་པོར་བཤད།། 
སྤྱི་བོར་བསྐོར་བར་བྱས་པ་ནི།། 
དམ་ཚིག་ཅེས་བྱ་བདག་ཉིད་ཆེ།། 
སྟེང་དུ་བསྡིགས་པ་ལས་སུ་འགྱུར།། 
མཆོད་པ་མ་ལུས་རབ་སྒྲུབ་བྱེད།། 
སྙིང་པོ་ལ་སོགས་འོག་ཏུ་གཟུང་།། 
ཆོས་ལ་སོགས་པར་ཡོངས་སུ་བརྟག།
དེ་ཉིད་བརྐྱང་སྟེ་སྙིང་གར་བཞག།
སྙིང་པོ་ཞེས་སུ་ལེགས་པར་བཤད།། 
བསྐོར་བ་དམ་ཚིག་ཞེས་བྱ་སྟེ།། 
ལས་ཀྱང་ཐམས་ཅད་དེ་བཞིན་ནོ།། 
དེ་ལས་ཐལ་མོ་རྡོ་རྗེ་གཉིས།། 
སྟེང་བསྒྲེང་སྙིང་པོ་ལ་སོགས་བཞིན།། 
སྔོན་བཤད་ལྷ་མོ་ཐམས་ཅད་ཀྱི།། 
གསང་སྔགས་རིག་པར་ཤེས་པར་བྱ།། 
གཉིས་སུ་བྱས་ལ་གཡས་མིན་པས།། 
བསྒྲུབ་བྱའི་མགྲིན་པ་བཟུང་ནས་སུ།། 
མངོན་པར་ཕྱོགས་ཏེ་གཞག་པར་བྱ།། 
གཟུགས་ཀྱི་སྙིང་པོ་ཆེས་ཆེ་བའོ།། 
དེ་ཉིད་ཁ་ཡི་ཕྱོགས་བཞག་པ།། 
སྒྲ་ཡི་སྙིང་པོ་ཡིད་འཕྲོག་པའོ།། 
དེ་ཉིད་ཅུང་ཟད་བསྐུམས་ནས་སུ།། 
ལྕེ་ཡི་རྣམ་པས་ཁ་རུ་གཞག།
རོ་མྱང་བ་ཡི་སྦྱོར་བ་ཡིས།། 
དེ་ཉིད་ལ་ཡང་རྣམ་པ་བཞི།། 
ཕྱག་རྒྱ་སྔགས་པས་ཤེས་པར་བྱ།། 
རོ་འཕྲོག་པ་ཡི་ལས་རྣམས་སོ།། 
དེ་ནི་གཉིས་སུ་བྱས་ནས་སུ།། 
གཡས་པའམ་ནི་གཡོན་པ་ཡིས།། 
སྙིང་གར་ལེགས་སྦྱར་སྦྱོར་བདག་གིས།། 
རེག་པའི་ཕྱག་རྒྱ་ངོ་མཚར་ཆེ།། 
འདི་ཡིས་ཆོས་དང་དམ་ཚིག་དང་།། 
ལས་ཀྱང་རབ་ཏུ་སྐྱེ་བ་ཡིན།། 
ཆོ་ག་ཤེས་པས་རྣལ་འབྱོར་སྦྱར།། 
རེག་པས་འབེབས་པའི་མཆོག་ཡིན་ནོ།། 
དེ་བཞིན་སྦྱར་བ་སོ་སོར་བྱ།། 
གཡོན་པ་རྐེད་པར་གཞག་པར་བྱ།། 
གཡས་པ་ཁ་ཡི་ཕྱོགས་སུ་བཟུང་།། 
ཁྲོ་བོའི་ཚུལ་གྱིས་དེ་བཞིན་དུ།། 
འདི་ནི་བཞད་ལྡན་ཞེས་བྱ་བའི།། 
ཕྱག་རྒྱ་མཆོག་ཏུ་རྨད་བྱུང་བའོ།། 
དེའམ་བཀྲོལ་ཏེ་སྔ་མ་བཞིན།། 
རྐེད་པ་རུ་ནི་ལེགས་པར་གཞག།
དེ་ལས་ལངས་ཏེ་སླར་ཡང་ཁར།། 
མཁས་པས་དལ་གྱིས་བསྐྱོད་པར་བྱ།། 
དེ་གཉིས་སྙིང་གར་ཡོངས་སུ་སྦྱར།། 
བསྙེམས་པས་སྡུད་དང་འགྱེད་པར་བྱ།། 
ཇི་སྲིད་སྤྱི་བོར་གཏུགས་པ་ཡིས།། 
ཆོས་དང་ལ་སོགས་ཀུན་ཏུ་འགྱུར།། 
སྙིང་པོ་ལ་སོགས་སྔགས་རིག་པས།། 
ཕྱག་རྒྱ་འདི་ཡིས་རྒྱས་བཏབ་ན།། 
དངོས་གྲུབ་ཐམས་ཅད་ཐོབ་འགྱུར་ཏེ།། 
རྡོ་རྗེ་སེམས་དཔའི་བཀའ་བཞིན་ནོ།། 
ཐལ་མོ་མཉམ་པོར་ལེགས་པར་སྦྱར།། 
གཡོན་པའི་སྟེང་དུ་དེ་བཞིན་གཞན།། 
དེ་དག་སྙིང་གར་བསྒྲེང་བར་བྱ།། 
དེ་ནི་ཕན་ཚུན་ཤེས་རབ་ཡིན།། 
སྔགས་པ་ཆེན་པོས་སྦྱར་བར་བྱ།། 
གཞན་ནི་སྦྱོར་བས་རྣམ་པར་སྤྲོ།། 
འདི་ནི་ཆོས་ཀྱི་ཕ་རོལ་ཏུ།། 
འགྲོ་བའི་ཆོས་ཀྱི་མཆོག་ཏུ་བཤད།། 
དེ་བཞིན་ཐལ་མོ་མཉམ་པོར་སྦྱར།། 
སྙིང་གར་གཡོན་པར་གཞག་པར་བྱ།། 
འོད་ལྡན་རྡོ་རྗེའི་གདོང་པ་དང་།། 
མདོར་བསྡུས་ནས་ནི་སྦྱར་ནས་སུ།། 
གཡས་པ་ཐུར་དུ་འཕྱང་བར་བྱ།། 
དེ་བཞིན་སྟེང་བསྟན་མཆོག་སྦྱིན་ནོ།། 
མེ་ཏོག་སྙིམ་པ་ཡང་དག་སྦྱར།། 
རྡོ་རྗེ་གཉིས་ནི་དབུས་སུ་བཞག།
བཟོད་པ་གཉིས་པོ་དེ་ལ་སྦྱར།། 
སྦྱིན་པ་དག་ནི་ཕྱི་རུ་བསྐུམ།། 
དེ་ནི་སྟེང་དུ་ལེགས་པར་བཞག།
འདི་ནི་སངས་རྒྱས་ཐམས་ཅད་ཀྱི།། 
ཡིད་བཞིན་རྒྱལ་པོའི་འབྲས་བུ་སྟེར།། 
དེ་ནི་སྦྱོར་བས་སོ་སོར་བྱ།། 
གཡོན་པ་སྙིང་གར་ཡོངས་སུ་བཞག།
གཡས་པ་སྤྲོ་བའི་སྦྱོར་བ་ཡིས།། 
ཡོངས་སུ་བསྐོར་ཞིང་བསྐོར་ནས་སུ།། 
གཡས་པ་རུ་ནི་གཞག་པར་བྱ།། 
རྡོ་རྗེ་ཐལ་མོ་བརྐྱང་ནས་སུ།། 
རྡོ་རྗེའི་སྟེང་དུ་འོད་མཛེས་མ།། 
ཕྱི་རོལ་བསྐུལ་བའི་སྦྱོར་བ་ཡིས།། 
དེ་ཡི་སྟེང་དུ་གདོང་པ་བཞག།
ཕྱག་རྒྱ་འདི་ནི་ཕྱག་རྒྱ་ཆེ།། 
བརྩོན་འགྲུས་ཕ་རོལ་ཕྱིན་དགེ་མའོ།། 
དེ་བཞིན་ལག་པ་སྟེང་དུ་སྦྱར།། 
རྩིབས་མཆོག་རིན་ཆེན་མ་རུ་འགྱུར།། 
ལྷག་མའི་བྱ་བ་དེ་ཉིད་ཀྱིས།། 
དེ་བཞིན་ཞག་གཅིག་བསམ་པར་བྱ།། 
སྦྱོར་བ་དེ་ཡིས་བཅིང་བ་རུ།། 
སྔགས་ཤེས་གཙོ་བོ་སྔགས་པས་བྱ།། 
རྡོ་རྗེ་ཐལ་མོ་མཉམ་པར་སྦྱར།། 
ཁྲོ་མོ་རྡོ་རྗེའི་སྦྱོར་བ་ཡིས།། 
སྙིང་གར་བློ་གྲོས་ལྡན་པས་བཟུང་།། 
དེ་ནི་ལྕགས་ཀྱུའི་རྣམ་པ་ཡིས།། 
བལྟས་ནས་ལུས་ཅན་འགུགས་པར་བྱེད།། 
དེ་ལས་སོར་མོའི་རྩེ་མོ་རྣམས།། 
ཅུང་ཟད་བསྣོལ་ཏེ་བརྐྱང་བར་བྱ།། 
རྡོ་རྗེ་མཆེ་བ་ལྟ་བུར་བསྒྲེང་།། 
ཁ་སྦྱར་སྒྲོལ་བྱེད་ངོ་མཚར་ཆེ།། 
རྒྱ་འདི་རྣམས་ཀྱིས་རྒྱས་བཏབ་ན།། 
ལས་རྣམས་ཐམས་ཅད་བྱེད་པར་འགྱུར།། 
དེ་ལས་ཐལ་མོ་སྦྱར་ནས་སུ།། 
གཟི་བརྗིད་རྡོ་རྗེ་དེ་བཞིན་ནོ།། 
དེ་ལྟར་ལྕགས་ཀྱུས་དགུག་པ་སྟེ།། 
དེ་ཡི་མཐའ་གདོང་ཞགས་པའོ།། 
སོག་ལེའི་ཐལ་མོ་ངེས་པར་ནི།། 
འདིར་ནི་ཐོད་པ་ཉིད་དུ་འགྱུར།། 
འདི་ནི་གཉིས་པ་ཉིད་ཡིན་ཏེ།། 
ལས་ཀུན་གྱི་ནི་དམ་པ་སྒྲུབ།། 
དེ་བཞིན་བཅིང་བ་ལེགས་བཅིངས་ནས།། 
རབ་ཏུ་སྦྱིན་པ་བརྐྱང་བར་བྱ།། 
གཡས་པ་སྟེང་དུ་བྱས་ནས་སུ།། 
བསད་པ་ལྟ་བུར་བཅིང་བར་བྱ།། 
འདི་ནི་རྡོ་རྗེ་མདུང་ཐུང་སྟེ།། 
སྲིན་པོ་ཐམས་ཅད་ཕྱེ་མར་བྱེད།། 
འདིར་ནི་དེ་བཞིན་ཐོད་པ་དང་།། 
ཞགས་པ་ལྕགས་ཀྱུ་ཉིད་དང་ཡང་།། 
སོག་ལེ་དང་ནི་གྲི་ཐུང་ནི།། 
རྡོ་རྗེ་ཐལ་མོའི་ཆོ་གས་བྱ།། 
རྡོ་རྗེ་ཐལ་མོ་སོ་སོར་བྱ།། 
ལག་པ་གཡས་པ་སྟེང་དུ་ནི།། 
རིན་ཆེན་ལྟ་བུར་བྱས་ལ་གཟུང་།། 
སོར་མོ་ཐམས་ཅད་སྤྲོ་བར་བྱ།། 
གཡོན་པའང་དེ་བཞིན་སྤྲོ་བར་བྱ།། 
དེ་དག་ཉི་ཟླར་ཤེས་པར་བྱ།། 
ཐལ་མོ་བསྒྲེང་སྟེ་ཤེས་རབ་དང་།། 
ལས་ཀྱི་རྡོ་རྗེ་རྩེ་མོ་སྦྱར།། 
འདིར་ནི་ལས་རྣམས་ཐམས་ཅད་ཀྱི།། 
སྣ་ཚོགས་ལས་མཆོག་སྒྲུབ་པར་བྱེད།། 
དེ་བཞིན་དགུག་དང་ཞགས་པ་དང་།། 
ཐོད་པ་རྡོ་རྗེ་ཉིད་ཡིན་ནོ།། 
དེ་ལས་ཐལ་མོ་ཐོད་པ་ཡི།། 
ཕྱག་རྒྱའི་དབུས་སུ་བུ་ག་ནི།། 
སྒྲོན་མ་ཅན་ཞེས་ལེགས་བཤད་དེ།། 
འདི་ནི་རྡོ་རྗེ་ངོ་མཚར་ཆེ།། 
ཞགས་པ་ལྕགས་ཀྱུ་དེ་བཞིན་དུ།། 
སློབ་དཔོན་བློ་གྲོས་ལྡན་པས་ཤེས།། 
གཟུངས་རྣམས་དང་ནི་ཐམས་ཅད་ཀྱི།། 
སྔར་བཤད་པ་ཡི་ཕྱག་རྒྱ་ཉིད།། 
ཐོད་པ་རྡོ་རྗེའང་ཤེས་པར་བྱ།། 
ཕན་ཚུན་གཅིག་ལ་གཅིག་ཏུ་ནི།། 
ཐམས་ཅད་གཟུངས་ཀྱི་ཕྱག་རྒྱ་རུ།། 
དཀྱིལ་འཁོར་དུ་ནི་རབ་ཏུ་བསྒྲགས།། 
འདི་རྣམས་སྦྱོར་བ་ཇི་ལྟ་བར།། 
དཀྱིལ་འཁོར་བཞི་ནི་རྟག་པ་རུ།། 
རྡོ་རྗེ་སློབ་དཔོན་གྱིས་བྱ་སྟེ།། 
ཕྱག་ན་རྡོ་རྗེའི་བཀའ་བཞིན་ནོ།། 
འདི་ནི་བཅོམ་ལྡན་རྣལ་འབྱོར་གསུང་།། 
ཀུན་བཟང་བདག་ཉིད་ཆེན་པོ་པ།། 
སེམས་ཅན་ཀུན་མཆོག་ལས་ཀྱི་མཆོག།
སངས་རྒྱས་མཆོག་གཙོ་མངའ་བདག་ཆེ།། 
ཞེས་སོ།། 
དེ་ནས་བཅོམ་ལྡན་འདས་ཀུན་ཏུ་བཟང་པོ་ཡང་འཕགས་པ་སྤྱན་རས་གཟིགས་དབང་ཕྱུག་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་དག་ཐམས་ཅད་ལ་ཡང་དང་ཡང་དུ་གཟིགས་ཏེ།
སེམས་ཅན་ཐམས་ཅད་བརྩོན་འགྲུས་ཞན་པ་སྤོབས་པ་དམན་པ་ལ་མོས་པར་གཟིགས་ནས་དེ་རྣམས་ལ་བཀའ་བསྒོ་བ།
དབང་པོའི་མ་མོ་རྣམས་ཀྱིས་ཤོད།། 
རང་རང་གི་ནི་སྒྲུབ་སྣ་ཚོགས།། 
དེ་ནས་དེ་རྣམས་ལེགས་ཚིམ་ནས།། 
རྡོ་རྗེ་ཅན་ལ་གསོལ་བ་ནི།། 
ཉི་མའི་དཀྱིལ་འཁོར་དབུས་གནས་པར།། 
རྡོ་རྗེ་དཀྱིལ་འཁོར་བསྒོམ་པར་བྱ།། 
དེ་ཡི་སྟེང་དུ་རྡོ་རྗེ་ཆེ།། 
རྡོ་རྗེ་ལ་ནི་དང་པོ་མཆོག།
ཉི་མ་གསེར་མདོག་དང་མཚུངས་པར།། 
གསང་སྔགས་ཤེས་པས་དེ་བསྒོམ་བྱ།། 
རང་གི་ལུས་ལས་སྤྲོས་ནས་སུ།། 
རང་གི་རྣམ་པར་བསམ་པར་བྱ།། 
དེ་ནས་སྔགས་བདག་འགྲུབ་པར་འགྱུར།། 
སྔགས་ཀྱི་དེ་ཉིད་བདག་པོ་ཆེར།། 
ཀུན་ཏུ་འགྲོ་བ་སྣ་ཚོགས་ཆེ།། 
རྡོ་རྗེ་སེམས་དཔའ་འདྲ་བ་གཞན།། 
གཉིས་པའི་དེ་ཉིད་བསྒོམ་པ་ནི།། 
དཀྱིལ་འཁོར་པདྨ་ལས་བྱུང་བ།། 
དམར་པོའི་གོས་ལ་གཟི་བརྗིད་ཆེ།། 
འབར་བ་དག་ནི་མེ་དང་མཚུངས།། 
རང་ལས་སྤྲོ་བྱ་ཐམས་ཅད་དུ།། 
འཇིག་རྟེན་དབང་ཕྱུག་ལྟ་བུར་འགྱུར།། 
དཀྱིལ་འཁོར་དབང་ཆེན་གཞག་པར་བྱ།། 
དཀྱིལ་འཁོར་ལ་ནི་ཆེར་དགེ་མ།། 
དང་པོའི་ལྷ་མོ་དྲོད་དང་ལྡན།། 
རང་གི་ལུས་ལ་ངེས་པར་ཁྱབ།། 
བསྡུས་ནས་བདག་དང་འདྲ་བའི་བདག།
ཡིད་བཞིན་ནོར་བུའི་སྣང་བར་འགྱུར།། 
རླུང་གི་དཀྱིལ་འཁོར་དབུས་སོན་པར།། 
འགྲོ་བའི་སྒོ་གཏན་ལྷ་མོ་ནི།། 
རང་ལུས་ལུས་ལྡན་ཐམས་ཅད་དུ།། 
ལྗང་གུ་དང་ནི་ལྗང་སེར་མ།། 
ལས་ཀུན་སྒྲུབ་པའི་དམ་པ་ཡིས།། 
རྡོ་རྗེ་འཛིན་པ་དཔལ་ལྡན་འགྱུར།། 
མ་མོ་བཞི་དང་ཡང་དག་ལྡན།། 
ཤེས་རབ་ཡེ་ཤེས་དམ་པ་གནས།། 
དཀྱིལ་འཁོར་ཀུན་གྱི་དམ་པ་རུ།། 
མཁས་པ་ཡིས་ནི་བསྒོམ་པར་བྱ།། 
ཀུན་གྱི་བདག་པོ་དཔལ་དང་ལྡན།། 
ཀུན་བཟང་མངའ་བདག་ཆེན་པོར་འགྱུར།། 
བསམ་གཏན་དཀྱིལ་འཁོར་སྦྱོར་བ་ཡིས།། 
ཐམས་ཅད་ཉིད་ནི་བསྒྲུབ་པར་བྱ།། 
ཆོས་ཀྱི་ཡི་གེ་ཡང་དག་སྦྱར།། 
ལྷ་མིན་བདག་པོར་བདག་འགྱུར་རོ།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
གསང་བ་རྒྱན་གྱི་བཀོད་པའི་རྒྱུད་ཀྱི་རྒྱལ་པོ་ཆེན་པོ་ལས།
དེ་བཞིན་གཤེགས་པ་ཐམས་ཅད་ཀྱི་ཡུམ་གྱི་ཕྱག་རྒྱའི་ཡེ་ཤེས་མཆོག་གི་དཀྱིལ་འཁོར་ཡོངས་སུ་རྫོགས་སོ།།།། 
དེ་ནས་དེ་བཞིན་གཤེགས་པ་ཐམས་ཅད་དང་དེ་བཞིན་གཤེགས་པ་ཐམས་ཅད་ཀྱི་ཡབ་འཁོར་དང་བཅས་པ་རྣམས་སླར་ཡང་འདུས་པར་གྱུར་ཏེ།
བཅོམ་ལྡན་འདས་ཀུན་ཏུ་བཟང་པོ་ཆེན་པོ་ལ་གླུ་དབྱངས་ཀྱི་རྒྱལ་པོ་འདིས་གསོལ་བ་བཏབ་པ།
ཐམས་ཅད་ཁྱབ་པའི་ཡེ་ཤེས་ཆེ།། 
མཁའ་ལ་རླུང་ལྟར་ཆེར་གཤེགས་པ།། 
ཡབ་ཀྱི་ཕྱག་རྒྱའི་ཡེ་ཤེས་བཟང་།། 
ཀུན་མཆོག་དམ་པས་བཤད་དུ་གསོལ།། 
དེ་ནས་བཅོམ་ལྡན་འདས་ཀུན་ཏུ་བཟང་པོས་དེ་བཞིན་གཤེགས་པ་ཐམས་ཅད་ཀྱི་རྒྱལ་པོ་མཆོག་རྡོ་རྗེ་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཡེ་ཤེས་ཆེན་པོའི་ཕྱག་རྒྱ་དང་དཀྱིལ་འཁོར་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྒྱས་པ་ལས་ངེས་པར་ཕྱུང་ངོ།། 
དབུས་སུ་ཉི་མ་ཆེན་པོ་ནི།། 
ཧཱུྃ་ཡིག་སྦྱོར་བས་བསམ་པར་བྱ།། 
སོར་མོ་ཀུན་གྱི་རྩེ་གནས་སུ།། 
ས་བོན་ལྔ་ཡི་ཡབ་དགོད་བྱ།། 
ཚིགས་ཀྱི་ནང་ནི་ཐམས་ཅད་དུ།། 
ཡི་གེ་ཐམས་ཅད་རྣམ་པར་བསམ།། 
ཉི་མའི་དཀྱིལ་འཁོར་དག་ལ་ནི།། 
བཟང་པོ་ཐམས་ཅད་རྣམ་བསམ་བྱ།། 
འཁོར་ལོ་ཆེན་པོ་ཕྱག་རྒྱའི་ཚུལ།། 
ལག་པ་གཡོན་པར་བསམ་པར་བྱ།། 
དེ་ཡི་དབུས་སུ་ཤེས་རབ་ཆེ།། 
དེ་བཞིན་གཞན་ཡང་དགོད་པར་བྱ།། 
དེ་ནས་སྤྲོ་བའི་དེ་ཉིད་ནི།། 
གསང་སྔགས་འདི་ཡིས་སྦྱར་བར་བྱ།། 
ཨོཾ་པྲཛྙོ་པཱ་ཡས་མ་ཡོ་གེ་ཧཱུྃ་ཨ།
དེ་ནས་ཕན་ཚུན་སྦྱར་བྱས་ནས།། 
རྡོ་རྗེ་ཐལ་མོར་རབ་ཏུ་གནས།། 
རྡོ་རྗེ་བསྡམས་པར་བྱས་ནས་སུ།། 
རྡོ་རྗེ་བསྡམས་པར་རྣམ་པར་བསམ།། 
དེ་ནས་ཤེས་རབ་ཆེ་བསྒྲེང་སྟེ།། 
རྩེ་མོ་ཅུང་ཟད་བསྐུམ་པར་བྱ།། 
འདོད་པའི་དབང་ཕྱུག་སྙིང་པོར་འགྱུར།། 
སྙིང་གར་བཞག་ན་སྙིང་པོ་འགྲུབ།། 
དེ་ཉིད་བསྡིགས་པའི་སྦྱོར་བ་ཡིས།། 
ལས་ཀྱི་མཆོག་ཏུ་འགྱུར་བ་ཡིན།། 
དེ་ཉིད་སྙིང་གར་བསྡམས་པ་ནི།། 
ཕྱག་རྒྱ་ཆེན་པོ་ཞེས་སུ་གྲགས།། 
ཐམས་ཅད་ཀྱིས་ཀྱང་མདོར་བསྡུས་པའི།། 
ལས་རྣམས་ཐམས་ཅད་རབ་སྒྲུབ་བྱེད།། 
དེ་བཞིན་ལེགས་པར་བཅིང་བར་བྱ།། 
སྦྱིན་པའི་ཕ་རོལ་ཕྱིན་པ་གཉིས།། 
ཕྱི་ཡི་རྒྱབ་ཏུ་བསྐུམ་པར་བྱ།། 
མཁའ་འགྲོའི་དབང་ཕྱུག་སྙིང་དགའ་བའོ།། 
ཤེས་རབ་དག་ནི་དེ་བཞིན་སྦྱར།། 
དམ་ཚིག་ཅེས་པར་རབ་ཏུ་གྲགས།། 
ལྷག་མ་རྣམ་པར་སྤྲོ་བར་བྱ།། 
ལས་ཀྱི་གནས་འཁོད་ཆེན་པོར་གྲགས།། 
ཤེས་རབ་དག་ནི་ཟུམ་ཚུལ་གྱིས།། 
དྲི་ཡི་དབང་ཕྱུག་རབ་དགྱེས་པའོ།། 
བཟོད་དང་བརྩོན་འགྲུས་གདོང་པ་གཉིས།། 
ལོ་མའི་ཚུལ་དུ་བརྐྱང་བར་བྱ།། 
དམ་ཚིག་སྒྲུབ་པ་སྟེར་བར་བཤད།། 
འདི་ལས་རྩེ་མོ་རྣམ་ཕྱེ་བ།། 
ལས་ཀུན་བྱེད་པ་ཞེས་བཤད་དེ།། 
རེ་བ་ཐམས་ཅད་རྫོགས་པར་བྱེད།། 
དེ་ཉིད་རྩེ་མོར་སྙིང་གར་སྦྱར།། 
བདག་ཉིད་ཆེན་པོའི་ཕྱག་རྒྱ་མཆོག།
རྒྱལ་པོ་མཆོག་ལྟའི་རྒྱལ་པོ་རུ།། 
འདི་ཡིས་མྱུར་དུ་འགྲུབ་པར་འགྱུར།། 
རྡོ་རྗེ་བསྡམས་པས་ཤེས་རབ་མགོ།། 
དྲིལ་བུའི་དམ་པ་སྙིང་པོ་མཆོག།
བཟོད་དང་བརྩོན་འགྲུས་གདོང་སྦྱར་བ།། 
དམ་ཚིག་མཉམ་པ་ཉིད་དུ་གནས།། 
ཅུང་ཟད་གདོང་པ་བསྐུམ་པར་བྱ།། 
ལས་བྱེད་པ་ཡི་མཆོག་ཏུ་འགྱུར།། 
གདོང་པ་ལེགས་པར་བརྐྱང་ནས་སུ།། 
སྟེང་དུ་ཤེས་རབ་རྩེ་མོ་གཅིག།
འདི་ནི་ཆེན་པོར་ཤེས་བྱ་སྟེ།། 
དབང་ཕྱུག་ཐམས་ཅད་བྱེད་པའི་མཆོག།
སྣ་ཚོགས་བྱེད་པ་མཆོག་གི་མཆོག།
འདི་ཡིས་མྱུར་དུ་འགྲུབ་པར་འགྱུར།། 
རང་གི་བསྡམས་ལས་ཤེས་རབ་བསྒྲེང་།། 
རྡོ་རྗེ་སྲ་བའི་ཆོས་དང་ལྡན།། 
གདོང་པ་ཕྱེ་སྟེ་རིན་པོ་ཆེ།། 
འདི་ནི་དམ་ཚིག་ལྡན་པའི་མཆོག།
དེ་གཉིས་དེ་བཞིན་རྣམ་པར་གཞག།
སྦྱིན་པའི་ཕ་རོལ་ཕྱིན་དགེ་དག།
རབ་བརྐྱང་བཞི་ཡི་སེམས་དཔའ་ཡི།། 
ལས་རྣམས་ཐམས་ཅད་བྱེད་པར་བཤད།། 
དེ་བཞིན་ཚུལ་ཁྲིམས་ཕ་རོལ་ཕྱིན།། 
འདི་ནི་ཆེན་པོ་དམ་པའོ།། 
བསྡམས་ལས་བཟོད་དང་བརྩོན་འགྲུས་དག།
ལེགས་པར་བརྐྱང་སྟེ་བསྟོད་པ་ནི།། 
སྙིང་པོའི་ཟླ་བ་ལྟར་བཅིངས་པ།། 
དམ་ཚིག་འོད་ཟེར་འཕྲོ་བའོ།། 
ཕན་ཚུན་གྱི་ནི་གདོང་སྦྱར་བ།། 
འདི་ནི་ལས་བྱེད་དམ་པ་སྟེ།། 
ལྷག་མ་ཁུ་ཚུར་ལྟར་བྱས་པ།། 
ཕྱག་རྒྱ་ཆེན་པོ་ཞེས་སུ་འགྲུབ།། 
རྡོ་རྗེ་བསྡམས་པ་ལེགས་པར་བཅིང་།། 
རྩེ་མོའི་རྣམ་པར་སྦྱར་བར་བྱ།། 
ཤེས་རབ་འབའ་ཞིག་རྩེ་མོར་བྱ།། 
ལྷག་མ་དག་ནི་དེ་བཞིན་ནོ།། 
ལྷག་མ་བསྡམས་ཏེ་གཞུག་པར་བྱ།། 
སྙིང་པོ་ཆོས་ནི་བྱེད་པའི་མཆོག།
ཁུ་ཚུར་གཡོན་པ་གཡོན་དུ་བཟུང་།། 
རྡོ་རྗེ་རྡོ་རྗེ་ཅན་གྱིས་བརྐྱང་།། 
གཡས་པའི་སྦྱིན་པ་བརྐྱང་ནས་ནི།། 
རྣ་བའི་རྩ་བར་དགུག་པར་བྱ།། 
འདི་ནི་ལས་བྱེད་ཤེས་བྱ་སྟེ།། 
སངས་རྒྱས་བྱང་ཆུབ་རབ་སྒྲུབ་བྱེད།། 
རྡོ་རྗེ་བསྡམས་པ་བརྐྱང་ནས་སུ།། 
སྙིང་གར་འཁོར་ལོའི་ཚུལ་དུ་བྱ།། 
གཡས་པའི་རྩེ་རྨོ་ལྕགས་ཀྱུར་བྱ།། 
སྦྱིན་པ་སྦྱིན་པའི་ཕ་རོལ་སོན།། 
དེ་བཞིན་བཅིང་བ་ལེགས་བསྡམ་བྱ།། 
གཉིས་ཀ་དེ་བཞིན་ལྕགས་ཀྱུ་སྟེ།། 
དེ་ལྟར་འོག་མ་བཅུག་ནས་སུ།། 
སྙིང་གར་བཞག་པ་ལས་རྗེས་འབྲང་།། 
དེ་ཉིད་དགུག་པར་སྦྱོར་བ་ནི།། 
ཐམས་ཅད་དགུག་པ་རབ་ཏུ་འགྲུབ།། 
དེ་བཞིན་སྦྱིན་པ་བསྐུམས་ནས་སུ།། 
ཡང་དང་ཡང་དུ་བརྐྱང་བར་བྱ།། 
སྙིང་གར་བསྐོར་བ་ཞེས་སུ་བཤད།། 
དེ་ཉིད་འོག་ཏུ་བསྟན་པ་ནི།། 
དམ་ཚིག་ཅན་ཞེས་རབ་ཏུ་གྲགས།། 
རྡོ་རྗེ་ཆོས་སུ་བཤད་པ་སྟེ།། 
ཁ་རུ་གཡོ་བར་བྱེད་པ་མཆོག།
ལས་ལས་རྣམ་པར་ཚིམ་ཞེས་བྱ།། 
ལས་ཀུན་བྱེད་པའི་དམ་པ་སྟེར།། 
ལག་པ་བཅིངས་པ་ལས་བགྲོལ་ཏེ།། 
ཤེས་རབ་མཛོད་དུ་རབ་ཏུ་བརྟག།
འདི་ནི་དམ་ཚིག་ཆེར་མཛེས་པ།། 
དེ་ཕྱིར་དེ་ལྟར་ཆོས་མཛད་དོ།། 
གཡས་པས་རབ་ཏུ་བསྒྲིམས་པ་ནི།། 
མི་སྣང་མཛོད་དེ་དེས་ན་ལས།། 
རིན་ཆེན་པདྨ་ལྡན་པའི་གདོང་།། 
སྙིང་གར་བཞག་པ་སྙིང་པོར་འགྱུར།། 
བསྡམས་ནས་གོ་ཆར་བྱས་ནས་སུ།། 
བསྐོར་བ་དམ་ཚིག་ཅེས་སུ་འདོད།། 
འཁྱུད་པ་ཆོས་ལྡན་ཞེས་སུ་གྲགས།། 
བསྣུན་པ་ལས་བྱེད་པ་རུ་བརྗོད།། 
བསྡམས་ལས་ཉི་མ་རྣམ་པར་སྤྲོ།། 
བསྐོར་བ་དམ་ཚིག་མཆོག་ཡིན་ནོ།། 
ལག་པའི་མཐའ་མ་ཆོས་ཆེན་པོ།། 
ཀུན་སྡུད་ལས་ཀུན་བྱེད་པའོ།། 
བསྡམས་ལས་སྦྱིན་པ་བསྒྲེང་བར་བྱ།། 
རྩེ་མོ་གསུམ་བྱ་གནས་མཛེས་པའོ།། 
དེ་ཉིད་སྟེང་དུ་བསྐོར་ནས་སུ།། 
སྤྲོས་པས་ཆོས་སྒྲུབ་བྱེད་པའོ།། 
རྡོ་རྗེ་བ་རུ་སྦྱར་བ་ལས།། 
དབང་བསྐུར་དམ་པ་སྒྲུབ་པར་བྱེད།། 
དེ་ཉིད་སྟེང་དུ་སྤྲོ་བ་ནི།། 
ལས་ཀུན་བྱེད་པའི་མཆོག་ཡིན་ནོ།། 
སྙིང་གར་ལེགས་བཟུང་སྙིང་པོ་སྟེ།། 
མཛོད་སྤུར་བཞག་པ་དམ་ཚིག་མཆོག།
ཁར་བཞག་པ་ནི་ཆོས་ཤེས་བྱ།། 
ལས་རྣམས་ཐམས་ཅད་རབ་སྒྲུབ་པའོ།། 
འདི་ནི་བཅོམ་ལྡན་རྡོ་རྗེ་ཅན།། 
རེ་བ་ཀུན་རྫོགས་མཛད་པས་གསུངས།། 
རྡོ་རྗེ་བསྡམས་པ་རྣམ་པར་བཅིངས།། 
པདྨའི་རྣམ་པ་མཆོག་ཏུ་བྱ།། 
སྟེར་བྱེད་པ་ནི་མིག་ལྟར་བྱ།། 
སྙིང་གར་བཞག་པ་ཀུན་མཆོག་འགྲུབ།། 
དེ་ཉིད་མིག་བཞག་ལས་ཡིན་ནོ།། 
བཞད་པས་ཆོས་དེ་དམ་པའི་ཆོས།། 
དམ་ཚིག་གསང་བའི་མིག་ཡིན་ཏེ།། 
པདྨའི་མཛོད་ལ་རབ་ཏུ་གནས།། 
ཐལ་མོ་ཡང་དག་སྦྱར་བ་ནི།། 
སྙིང་པོ་མཆོག་ཏུ་རྨད་བྱུང་བའོ།། 
ཁ་ནི་ཅུང་ཟད་ཕྱེ་བ་ནི།། 
དམ་ཚིག་མཆོག་གི་མཆོག་ཡིན་ནོ།། 
སྙིང་གར་ཤིན་ཏུ་གསལ་ཕྱེ་བ།། 
མ་ལུས་ལས་ནི་རབ་ཏུ་སྒྲུབ།། 
རྡོ་རྗེའི་ནང་དུ་པདྨ་ནི།། 
ཆོས་ཏེ་མཆོག་ཏུ་རྨད་བྱུང་བའོ།། 
འདི་རྣམས་ཀྱིས་ནི་མྱུར་འགྲུབ་སྟེ།། 
སྔགས་པས་སྔགས་ཀྱིས་བསྐུལ་བས་སོ།། 
དེ་བཞིན་འཆིང་བ་ལེགས་བཅིངས་ཏེ།། 
སྙིང་གར་འཁོར་ལོ་ཉིད་དུ་བྱ།། 
འཁོར་ལོ་གསུམ་པ་ཉིད་དུ་འགྱུར།། 
རྩིབས་བཞེས་ལེགས་བརྒྱན་ཆོས་སུ་བལྟ།། 
བསྐོར་བ་ལས་ཀྱི་རྡོ་རྗེའོ།། 
འདི་རྣམས་ཇི་ལྟ་བཞིན་སྦྱར་ན།། 
གྲུབ་པའི་དམ་པ་འགྲུབ་པར་འགྱུར།། 
རྡོ་རྗེ་བསྡམས་པ་ལེགས་བསྒྲེང་སྟེ།། 
ཤེས་རབ་མྱུ་གུ་དག་ཏུ་བྱ།། 
སྦྱིན་པ་རིན་ཆེན་ལྟར་བྱས་པ།། 
སེམས་དཔའི་གནས་སུ་ངེས་པར་སྦྱར།། 
འདི་ནི་སངས་རྒྱས་ཐམས་ཅད་ཀྱི།། 
ལས་རྣམས་ཐམས་ཅད་རབ་སྒྲུབ་པའོ།། 
སྙིང་གར་ཆོས་ཀྱི་དམ་ཚིག་དང་།། 
སྙིང་པོ་རིག་སྔགས་ལེགས་པར་སྦྱར།། 
དེ་བཞིན་ཤེས་རབ་གཉིས་པོ་སྒྲེང་།། 
འོག་གི་འཁྲུག་པ་དེ་བཞིན་ནོ།། 
མཐེ་ཆུང་བཟང་པོའི་ཁ་སྦྱར་བ།། 
ཀུན་གོང་རྡོ་རྗེ་ལྡན་པར་བྱ།། 
གནས་ནི་བཞི་ཡི་སྦྱོར་བ་ཡིས།། 
ཕྱག་རྒྱ་བཞི་ནི་རབ་ཏུ་འགྲུབ།། 
སྤྱི་བོར་ལས་སུ་བཤད་པ་སྟེ།། 
སྙིང་གར་སྙིང་པོ་བརྟག་པར་བྱ།། 
བསྐོར་བ་ཡིས་ནི་དམ་ཚིག་སྟེ།། 
ངག་གིས་ཀུན་བསྐུལ་ཆོས་ཡིན་ཏེ།། 
བཅོམ་ལྡན་རྡོ་རྗེ་ཅན་གྱིས་གསུངས།། 
བཅིངས་ནས་ཤེས་རབ་དག་ནི་བསྒྲེང་།། 
འོད་ལྡན་དག་ནི་རྩ་བར་སྦྱར།། 
འདི་ནི་དང་པོར་ཤེས་པར་བྱ།། 
ཐམས་ཅད་ནས་ནི་ཐམས་ཅད་འགྲོ།། 
བཅིངས་ལས་དེ་བཞིན་ཤེས་རབ་ཅིག།
རྩེ་མོ་མཆེ་བ་གདུག་ཡིད་འཕྲོག།
དེ་བཞིན་དུ་ནི་འདི་སྦྱར་བས།། 
ལས་རྣམས་ཐམས་ཅད་རབ་སྒྲུབ་པའོ།། 
གསང་བའི་བཅིང་བ་ལེགས་བཅིངས་ཏེ།། 
རྡོ་རྗེ་ནང་དུ་དེ་བཞིན་ནོ།། 
སྙིང་གར་རྣལ་འབྱོར་པ་ཡིས་སྦྱར།། 
ཇི་སྙེད་ལས་ཀྱི་མིང་བཟང་པོ།། 
རྡོ་རྗེ་རབ་བརྐྱང་མགྲིན་པར་གཟུང་།། 
ཀུན་ཏུ་བསྐོར་བ་རབ་ཏུ་བྱ།། 
འདི་ཡིས་ལས་རྣམས་ཐམས་ཅད་ནི།། 
བྱེད་འགྱུར་བསྲུང་སོགས་གོ་འཕང་བཟང་།། 
ལྷག་མ་ཆོ་ག་བཞིན་རྣལ་འབྱོར།། 
རྣལ་འབྱོར་དེ་ཉིད་རབ་ཏུ་སྦྱར།། 
ཕྱག་རྒྱ་རྟགས་དང་མི་རྣམས་ནི།། 
ལྷ་རྣམས་ཀུན་ལ་སྦྱར་བར་བྱ།། 
འདི་ནི་བཅོམ་ལྡན་རྣལ་འབྱོར་ཆེའི།། 
དབང་ཕྱུག་དཔལ་རྡོར་སེམས་དཔས་གསུངས།། 
དེ་ནས་དེ་རྣམས་ལེགས་ཚིམ་ནས།། 
ཕྱག་འཚལ་ནས་ནི་ཐལ་སྦྱར་ཏེ།། 
ཞུ་བ་རྡོ་རྗེ་བླ་ན་མེད།། 
དཔའ་བོ་རྡོ་རྗེ་ཅན་ལ་ཞུས།། 
ཡོངས་སུ་རྟོག་པ་ཀུན་སྤངས་པའི།། 
སངས་རྒྱས་རྣམས་ནི་རང་བྱུང་ལ།། 
ཡབ་དང་ཡུམ་ནི་བླ་ན་མེད།། 
ཅི་ཕྱིར་འདི་དག་བརྟག་པ་ལགས།། 
འཁོར་བ་ལས་ནི་ལེགས་པ་ཡི།། 
སངས་རྒྱས་ཇི་ལྟར་འབྱུང་བ་ལགས།། 
གྲོང་གི་ཆོས་ནི་བསྟེན་པ་ལས།། 
ཇི་ལྟར་ཐར་པ་རབ་ཏུ་འགྲུབ།། 
གང་དུ་རྣལ་འབྱོར་པ་གྲོལ་འགྱུར།། 
གང་ན་འཆི་བ་རབ་ཏུ་གནས།། 
གང་གིས་རྣལ་འབྱོར་པ་རབ་འགྲུབ།། 
གང་ལས་རྣལ་འབྱོར་པ་ཞེས་བགྱི།། 
གསང་སྔགས་ཇི་ལྟར་གསང་སྔགས་ལགས།། 
སྙིང་པོ་ཞེས་བྱའི་སྙིང་པོ་གང་།། 
ཕྱག་རྒྱས་གང་ཕྱིར་ཕྱག་རྒྱར་འགྱུར།། 
རིག་སྔགས་རིག་པ་ཇི་ལྟར་ལགས།། 
ཇི་ལྟར་ལྷ་རྣམས་དགུག་པ་དང་།། 
གཞུག་པ་རྣལ་འབྱོར་པ་ཡས་བགྱིད།། 
རྣམ་པར་གྲོལ་རྣམས་བཅིང་བ་དང་།། 
མཉེས་དང་བསྐུལ་བ་དེ་བཞིན་དུ།། 
ཇི་ལྟར་གཉིས་སུ་མེད་འགྱུར་ཞིང་།། 
ཙུམ་པ་འཁྱུད་པ་ཉིད་དང་ཡང་།། 
མཐོང་ནས་རྗེས་སུ་ཆགས་པ་དང་།། 
ལག་པའི་དགོས་པ་ཇི་སྙེད་པས།། 
ཕྱག་རྒྱ་ཇི་ལྟར་འགྲུབ་པར་འགྱུར།། 
གར་དང་གླུ་དང་ཆེར་དགོད་པ།། 
སྒེག་དང་སྨྲ་བ་ཇི་ལྟར་ལགས།། 
གཟུགས་དང་སྒྲ་དང་དེ་བཞིན་དྲི།། 
གཙོ་བོ་རོ་དང་རེག་པར་འགྱུར།། 
མེ་ཏོག་བདུག་པ་མཆོག་དང་དྲི།། 
མར་མེ་གསལ་བ་མཆོག་གང་ལགས།། 
མཆོད་པ་ཐམས་ཅད་ཇི་ལྟར་འགྲུབ།། 
ཇི་ལྟར་མཆོད་པས་འགྲུབ་པར་འགྱུར།། 
རྒྱལ་བས་ཞུ་བ་འདི་དག་གིས།། 
ཕྲེང་བ་རྡོ་རྗེ་ཅན་ལ་ཞུས།། 
ཞེས་སོ།། 
དེ་ནས་བཅོམ་ལྡན་འདས་ཀུན་ཏུ་བཟང་པོ་ཆེན་པོས་ཞུ་བ་ཐམས་ཅད་རྣམ་པར་དཔྱོད་པ་ལོངས་སྤྱོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ཞུ་བ་རྒྱས་པ་འདི་དག་ཕྱུང་ངོ།། 
ཤེས་རབ་ཡུམ་དུ་ལེགས་བཤད་དེ།། 
ཡབ་ནི་ཐབས་ལ་མཁས་པའོ།། 
འདི་ནི་བསྟེན་པ་ཉིད་ཀྱིས་ནི།། 
གྲོང་ལས་ཐར་པ་རབ་ཏུ་འགྲུབ།། 
བག་ཆགས་སྦྱོར་བ་དང་ལྡན་པས།། 
གཉི་ག་དག་ནི་གདོན་ཡིན་ཏེ།། 
གྲོལ་དང་མ་གྲོལ་ཞེས་སུ་བཤད།། 
དེ་ནི་རྣལ་འབྱོར་པ་རུ་བརྗོད།། 
གསང་སྔགས་ཡིད་དུ་བཤད་པ་སྟེ།། 
སྙིང་པོ་ཡང་ནི་དེ་བཞིན་ནོ།། 
ཡིད་ལ་རྣམ་པར་གཞག་ན་ནི།། 
གསང་སྔགས་མཁས་པས་འགྲུབ་པར་འགྱུར།། 
ཐར་པ་ཆོས་ཀྱི་རྒྱ་མཚོ་ཡིན།། 
ལྷ་རྣམས་གང་ལ་རྒྱས་བཏབ་པའི།། 
ཕྱག་རྒྱ་འདི་ཡིས་འགྲུབ་འགྱུར་ཏེ།། 
དངོས་གྲུབ་བདེ་བ་བླ་ན་མེད།། 
རིག་སྔགས་ཡེ་ཤེས་མ་ལུས་ཏེ།། 
རིག་སྔགས་ཕ་རོལ་ཕྱིན་པར་བཤད།། 
དེ་ཤེས་པ་ནི་འགྲུབ་འགྱུར་ཏེ།། 
གྲུབ་ནས་བདེ་བ་རྣམ་པ་གསུམ།། 
ཤེས་རབ་ལ་ནི་ཤེས་རབ་ནི།། 
གཞུག་དང་དགུག་པ་དེ་བཞིན་ནོ།། 
གཤེགས་སུ་གསོལ་བ་བཏང་བར་ཤེས།། 
བཅིངས་པ་བརྟན་པར་བྱེད་པའོ།། 
མཉེས་པ་ཡིས་ནི་ལེགས་ཚིམ་ཡིན།། 
བསྐུལ་བ་འཕྲོ་བ་ཉིད་དུ་བཤད།། 
བསམ་པ་གཅིག་ཏུ་གྱུར་པ་ནི།། 
གཉིས་སུ་མེད་པ་ཞེས་སུ་བརྟགས།། 
རོ་གཅིག་དེ་ཉིད་བཤད་པ་ནི།། 
འཇིག་རྟེན་པ་ཡི་ལྷ་རུ་བརྗོད།། 
ཙུམ་པ་རྡོ་རྗེ་རྣལ་འབྱོར་ཏེ།། 
རྡོ་རྗེ་ཡེ་ཤེས་ཞེས་སུ་བཤད།། 
ཤེས་དང་མི་ཤེས་མཉམ་སྦྱོར་བས།། 
རྡོ་རྗེའི་ཡེ་ཤེས་ཞེས་བཤད་དོ།། 
ཤེས་དང་མི་ཤེས་མཉམ་སྦྱོར་བས།། 
ཙུམ་པ་ན་ཞེས་ངེས་པར་བཤད།། 
གནས་པས་རྟགས་ཞེས་བཤད་པ་སྟེ།། 
རྟགས་ནི་ལུས་ཞེས་བརྗོད་པ་ཡིན།། 
དེ་ཡི་འཁྱུད་པ་རེག་པར་ཤེས།། 
ཆགས་པ་མཐོང་བའི་ཕྱག་རྒྱའོ།། 
ལག་པའི་འོད་རྣམས་ལྷ་མོ་སྟེ།། 
རྡོ་རྗེ་པདྨ་མཉམ་བགྲོད་པའོ།། 
ཕྱག་རྒྱ་འདི་ལས་ཕྱག་རྒྱ་སྟེ།། 
ལག་པའི་དགོད་པའི་སྦྱོར་བས་སོ།། 
གར་དང་གླུ་སོགས་རྣམས་ཀྱིས་ནི།། 
ལྷ་རྣམས་ཐམས་ཅད་མཉེས་པར་འགྱུར།། 
འདི་རྣམས་ཀྱིས་ནི་སངས་རྒྱས་རྣམས།། 
མཆོད་ན་དངོས་གྲུབ་ཐམས་ཅད་སྟེར།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
གསང་བ་རྒྱན་གྱི་བཀོད་པའི་རྒྱུད་ཆེན་པོ་ལས་གསང་བ་རྒྱན་གྱི་བཀོད་པ་ཞེས་བྱ་བའི་དཀྱིལ་འཁོར་གྱི་རྒྱལ་པོ་ཡོངས་སུ་རྫོགས་སོ།།།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་ཀྱིས་བཅོམ་ལྡན་འདས་ཀུན་ཏུ་བཟང་པོ་ཆེན་པོ་ལ་དེ་བཞིན་གཤེགས་པ་ཐམས་ཅད་ཀྱི་མཆོད་པ་དང་མཆོད་པའི་ལན་དང་།
ཕྱག་རྒྱ་དང་ཕྱག་རྒྱའི་ལན་དང་།
གར་དང་གར་གྱི་ལན་དང་།
གླུ་དང་གླུའི་ལན་དང་།
སིལ་སྙན་དང་སིལ་སྙན་གྱི་ལན་དང་།
རྣམ་འགྱུར་དང་རྣམ་འགྱུར་གྱི་ལན་དང་།
དབྲོག་པ་དང་དགུག་པའི་ལན་དང་།
བརྡ་དང་བརྡའི་ལན་དང་།
བྲི་བ་དང་བྲི་བའི་ལན་དང་།
བལྟ་བ་དང་བལྟ་བའི་ལན་དང་།
དམ་ཚིག་དང་དམ་ཚིག་གི་ལན་དང་།
དཀྱིལ་འཁོར་དང་དཀྱིལ་འཁོར་གྱི་ལན་དང་།
གསང་བ་དང་གསང་བའི་ལན་དང་།
གསང་ཆེན་དང་གསང་ཆེན་གྱི་ལན་དང་།
དེ་ཁོ་ན་ཉིད་དང་དེ་ཁོ་ན་ཉིད་ཀྱི་ལན་ལ་སོགས་པ་རྣམས་དང་།
གླུའི་རྒྱལ་པོ་འདིས་གསོལ་བ་བཏབ་པར་གྱུར་ཏོ།། 
སངས་རྒྱས་སེམས་ཅན་ཀུན་གྱི་དོན།། 
ཡེ་ཤེས་ཀུན་དོན་ཐམས་ཅད་མཛད།། 
ཐམས་ཅད་ཁྱབ་པ་སེམས་ཅན་དོན།། 
གཉིས་དང་གཉིས་མེད་ཕྱག་འཚལ་བསྟོད།། 
འདི་དག་ཐམས་ཅད་གསུང་དུ་གསོལ།། 
སྒྲུབ་པ་པོ་ལ་ཕན་དགྱེས་པས།། 
སྒྲུབ་པ་དངོས་གྲུབ་དག་དགའ་བ།། 
གང་གིས་དངོས་གྲུབ་འགྲུབ་འགྱུར་བ།། 
དེ་ནས་བཅོམ་ལྡན་འདས་ཀུན་ཏུ་བཟང་པོས་ཐམས་ཅད་མཁྱེན་པའི་ཡེ་ཤེས་ལ་ལྟ་བ་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ།། 
མེ་ཏོག་བདུག་པ་དྲི་ཞིམ་དང་།། 
གོས་བཟང་རྒྱན་དང་བཟའ་བ་དང་།། 
བཏུང་དང་རོ་དང་སྒྲོན་མ་གསལ།། 
མལ་ཁྲི་སྟན་དག་ཡིད་འོང་བ།། 
འདི་ཡིས་སངས་རྒྱས་ཐམས་ཅད་མཆོད།། 
ཡིད་ནི་བདེ་བར་གནས་པར་བྱེད།། 
སློབ་དཔོན་རྡོ་རྗེ་ཅན་དང་ནི།། 
ཁྱད་པར་དུ་ནི་སྒྲུབ་པོས་བྱ།། 
དགོད་དང་སྒེག་དང་དེ་བཞིན་གླུ།། 
སིལ་སྙན་གར་ནི་རབ་དགའ་བ།། 
མཆོད་པའི་ལན་ཏེ་ཤིན་ཏུ་ནི།། 
སངས་རྒྱས་ཕྱག་རྒྱས་འགྲུབ་པར་འགྱུར།། 
གཟུགས་དང་སྒྲ་དང་དེ་བཞིན་དྲི།། 
རོ་དང་རེག་པ་ཡིད་འོང་བ།། 
འདི་ནི་མཆོད་པའི་ལན་དུ་འགྲུབ།། 
སངས་རྒྱས་བྱང་ཆུབ་བདེ་བ་ཆེ།། 
ཕྱག་རྒྱ་སྐྱེས་བུའི་རྣམ་པ་སྟེ།། 
ཕྱག་རྒྱའི་ལན་ནི་རང་གཟུགས་ཏེ།། 
གཉིས་པ་ཕྱག་རྒྱ་ཆེན་པོ་སྟེ།། 
ཕྱག་རྒྱའི་ལན་ནི་ལས་བཟང་ཅན།། 
ཕྱག་རྒྱ་རང་གི་བདག་པོར་ཤེས།། 
ཕྱག་རྒྱའི་ལན་ནི་སྒྲུབ་པ་པོ།། 
ཇི་སྲིད་དབྱེ་བ་སྟོང་ཕྲག་ནི།། 
དབྱེ་བའི་གཞི་རུ་བརྟག་པར་བྱ།། 
ཞེས་སོ།། 
གར་ནི་གར་གྱི་སྦྱོར་བ་ཡིས།། 
གར་གྱི་ལན་ནི་གར་མཁན་མའོ།། 
ཇི་སྲིད་དབྱེ་བ་སྟོང་ཕྲག་ཀྱང་།། 
དབྱེ་བ་བཞི་རུ་བརྟག་པར་བྱ།། 
ཀུན་ཏུ་བཟང་པོ་ལ་བརྟེན་ནས།། 
ཇི་སྲིད་ལས་ཀྱི་རྗེས་འབྲང་བའོ།། 
ལས་ཀྱི་སྦྱོར་ལ་ཡང་དག་བསྟེན།། 
ཇི་སྲིད་བཟང་པོའི་རྗེས་འབྲང་བའོ།། 
བླ་འོག་ཡང་དག་བསྐྱོད་པ་ཡིས།། 
གར་དང་སྟེང་གི་གར་བསྐོར་བ།། 
རྟོག་པའི་སྦྱོར་བས་བརྟག་པར་བྱ།། 
རྟོག་པ་ཡིས་ནི་རབ་ཏུ་གསུང་།། 
ཇི་ལྟའི་སིལ་སྙན་རྡུང་སྤྱད་ནི།། 
རྡུང་བའི་བདག་ཉིད་ཅན་གྱིས་དཀྲོལ།། 
དེ་ལས་བྱུང་བའི་སིལ་སྙན་ལན།། 
གསིལ་བས་སིལ་སྙན་ཉིད་དུ་བརྗོད།། 
སྔགས་ཀྱི་ཡི་གེའི་ཆོ་ག་སྦྱར།། 
ཇི་སྲིད་ལས་མཆོག་སྤྱོད་ཡུལ་བ།། 
དེ་ནས་སྦྱོར་བས་འཐོན་ནས་སུ།། 
ཀུན་ཏུ་བཟང་པོར་འགྲོ་བར་བྱ།། 
སྒྲོགས་པས་གྲུབ་ཅེས་བརྗོད་པ་སྟེ།། 
འདྲེན་པ་གསུམ་ལས་ལེགས་པར་འབྱུང་།། 
དབྱངས་རྣམས་རྣམ་དྲུག་ཤེས་པར་བྱ།། 
གླུ་ཡི་ཕྱག་རྒྱ་ཞེས་སུ་འགྲུབ།། 
དེ་ནས་སྦྱོར་བས་འཐོན་ནས་སུ།། 
ཇི་སྲིད་མགོ་དང་སྙིང་གར་སོན།། 
མགྲིན་པ་སྣ་ཡི་སྦྱོར་བ་དང་།། 
མགུལ་པ་གཡོ་བ་ཉིད་ཀྱིས་སོ།། 
འགྱུར་བས་རྣམ་པར་འགྱུར་བ་སྟེ།། 
ལན་དང་གཏོང་བའི་ཆོ་ག་རིམ།། 
ཆོས་རྣམས་ཐམས་ཅད་བླང་བ་དང་།། 
གདོན་གྱི་ཚོགས་རྣམས་ཟློག་པ་སྟེ།། 
རྣམ་འགྱུར་ལས་ནི་སླར་ཡང་འདིར།། 
སེམས་ཀྱི་རྣམ་པར་རྟོག་པའོ།། 
ཇི་སྲིད་ལས་ནི་རྗེས་སྦྱོར་བ།། 
སངས་རྒྱས་རྣམས་ཀྱི་རྗེས་སུ་འབྲང་།། 
སེམས་དང་ལུས་ཀྱི་རྣམ་བསྒྱིངས་པས།། 
གདུག་པ་ཐམས་ཅད་བཟློག་པར་བྱ།། 
ལག་པ་རྐང་པའི་རིམ་པ་ཀུན།། 
རྣམ་འགྱུར་གྱི་ནི་ལན་ཡིན་ནོ།། 
དབྲོག་པ་དགུག་པར་ཤེས་བྱ་སྟེ།། 
གཏོང་བ་དག་ནི་དབྲོག་པའི་ལན།། 
དབྲོག་པ་མཆོག་ཏུ་ཤེས་བྱ་བ།། 
བགེགས་ཀྱི་གནས་ནི་རབ་གནོན་པའོ།། 
དབྲོག་པའི་ལན་ནི་རབ་བཟློག་སྟེ།། 
བསྡིགས་པའི་རྐང་པ་དགོད་པར་ཤེས།། 
བརྡ་ནི་དྲན་པའི་དོན་དུ་སྟེ།། 
ཕན་ཚུན་ཡོངས་སུ་བརྗོད་པ་ཡིས།། 
འགྲུབ་དང་མི་འགྲུབ་སྦྱོར་བ་རྣམས།། 
སློབ་དཔོན་སློབ་མ་སོགས་པས་བསྒྲུབ།། 
བརྡ་ལན་ལྷ་མོ་རྣམས་ཀྱིས་ནི།། 
བསྐུལ་དང་སོ་སོར་བསྐུལ་བའོ།། 
དྲི་བ་སྨྲ་དང་འདྲི་བ་སྟེ།། 
མཐོང་ནས་འདྲི་བ་འདྲི་བའི་ལན།། 
ལེགས་པའི་གཟུགས་མཐོང་བལྟ་བ་སྟེ།། 
ལྷ་ཡི་ཡེ་ཤེས་སྤྱོད་ཡུལ་ལོ།། 
བལྟ་བའི་ལན་ནི་དེ་ལས་སླར།། 
སྦྱོར་བ་མཆོག་གིས་སྦྱོར་བའོ།། 
ལྷ་དང་ལྷ་མོ་རྣམས་ཀྱི་ནི།། 
གཡས་གཡོན་བལྟ་བ་བལྟ་བ་སྟེ།། 
ཇི་སྙེད་བལྟ་བའི་སྦྱོར་བ་ཡིས།། 
སྒྲུབ་པར་བྱེད་པའི་ལན་ཡིན་ནོ།། 
དམ་ཚིག་སངས་རྒྱས་ཐམས་ཅད།། 
བཀའ་རྟགས་བྱས་པ་ཉིད་དུ་འདོད།། 
གང་ཕྱིར་ཐོས་པ་འཛིན་པ་ཡི།། 
སྒྲུབ་པོ་ལན་དུ་ཤེས་པར་བྱ།། 
དཀྱིལ་འཁོར་ལུས་སུ་བཤད་པ་སྟེ།། 
ཡེ་ཤེས་ལྔ་ཡིས་བྱིན་བརླབ་པའོ།། 
དཀྱིལ་འཁོར་ལན་ནི་ལྷ་མོ་རྣམས།། 
གཅིག་ཏུ་བྱེད་པའི་དམ་པའོ།། 
གསང་བ་སྦས་པར་བཤད་པ་སྟེ།། 
གསང་བའི་ལན་ནི་ལེགས་སྦས་པའོ།། 
གསང་ཆེན་སེམས་ཀྱི་འདུ་ཤེས་ཏེ།། 
བདེ་བའི་རྣམ་པར་རྟོག་པའོ།། 
སོ་སོར་རྟོག་པ་ལྷ་མོ་དང་།། 
ལྷ་ཡི་བདེ་བ་བདེ་ཆེན་པོ།། 
སངས་རྒྱས་སྲས་བཅས་ཐམས་ཅད་ཀྱིས།། 
གསང་ཆེན་ལན་དུ་བརྗོད་པའོ།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
དེ་ནས་དེ་རྣམས་སླར་ཡང་འདུས་པར་གྱུར་ཏེ།
ཡང་བཅོམ་ལྡན་འདས་ལ་ལེགས་པར་བསྐུལ་བ།
རྡོ་རྗེ་སེམས་དཔའ་བདེ་རབ་མཆོག།
ཤེས་རབ་མཆོག་རབ་གྲོལ་བའོ།། 
མཆོད་པའི་ཡེ་ཤེས་ལེགས་འགྲུབ་པའི།། 
གསང་བ་ཆེན་པོ་གསུང་དུ་གསོལ།། 
དེ་ནས་བཅོམ་ལྡན་འདས་ཀུན་ཏུ་བཟང་པོས་སླར་ཡང་གསང་བ་ཆེན་པོ་མཆོད་པ་ཆེར་གསང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ།། 
ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃཧཱུྃ་ཧཱུྃ་ཧཱུྃ།
ག་ག་རི་ག་ག་རི་ག་ག་ག་ག་རི་ག་རི།
ར་ར་ར།
ག་རི་ག་ག།
ཏེ་ཏེ་ཏེ་ཏེ།
ཧེ་ཏེ་ཏེ་ཏེ་ཏེ་ཏེ།
ན་ཏེ་ཏེ་ཏེ་ཎྞཱ་ཏེ་ཏེ།
ན་ཏེ་ཏེ་ཛཱ་ཏེཏྟ།
ཛཱ་ཏེ་ཏཏྟ།
ཛ་ཏེ།
རི་ཏི་རཱ།
ཏེ་ཏ་ཏེ་ཛཱ་ཏེ་ཏཱི་རི་ར་ཏེ།
ཏ་རི་ཏ་རི།
ཏེ་ཏ་རི་ཧཱུྃ།
རི་རི་ཧཱུྃ།
ཏེ་ཛཱ་ཏེ་ཏེ་ཧཱུྃ།
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
སངས་རྒྱས་ཀུན་གྱི་བདག་པོ་མཆོག།
རྡོ་རྗེ་སེམས་དཔའ་ཀུན་གྱི་རྗེ།། 
གླུ་ཡི་ཕྱག་རྒྱ་རབ་གསལ་བའོ།། 
དེ་ནས་རོལ་མོའི་ཕྱག་རྒྱ་ཡི།། 
རྣལ་འབྱོར་ཆེན་པོ་ཐུགས་རྗེའི་བདག་ཉིད་ཅན་གྱིས་གསུངས་པ།
ལྷ་དང་ལྷ་མོ་རྒྱལ་བདག་དང་།། 
གང་གིས་མྱུར་དུ་མཚུངས་འགྱུར་བ།། 
ཨོཾ་ཧཱུྃ་བྷྱོ་གྷེ་ཊ་ཧཱུྃ།
ཨོཾ་ཧཱུྃ་བྷྱོ་གྷེ་ཊ་ཧཱུྃ།
གྷེ་ཊ་ཧཱུྃ།
གྷེ་ཊ་ཧཱུྃ།
རུ་ལུ་རུ་ལུ།
གྷེ་ཊུ་གྷེ་ཊུཾ།
གྷེ་ཊུ་གྷེ་ཊུཾ།། 
གྷེ་ཊ་གྷེ་ཊ།
ཧཱུྃ་ཊ་ནཱ་ཌ་ཡོ།
ཧཱུྃ་ཊ་ན་ཌ་ཡོ།
ཧཱུྃ་ཊ་ནཱ་ཌ་ཡོ།
ཊ་ར་ཎཱཾ།
ཊ་ར་ཎཱཾ།
ཊཱ་ཎ་ཊཱ་ཎ་ཊཱྃ་ཊ།
ཊཱཾ་ཊ།
ཊཱ་ཎ་ཊ་ཎ་ཊཾ་ཊཱ།
ཊཱ་ཊཱཾ།
ཎིཊྚཾ་ཎཊྚ།
ཎིཊཱཾ།
ཨོཾ་དུཿ་དུཿ་དུཿ་དུཿ།
ཨོཾ་དུཿ་དུཿ་དཱུཿ་དཱུཿ་དཱུཿ་དཱུཿ་དཱུཿ་དུཿ་དུཿ་དུཿ་དུཿ་ཊཾ་ཊཾ།
ཌ་དྷཱཾ་དྷཱཾ།
དྷ་དྷ་དྷ་དྷཱཾ།
དྷ་དྷ་དྷ།
ཛྷ་ཛྷཱཾ།
ཛྷ་ཛྷཱཾ།
ཛྷི་ཛྷཱཾ།
ཛྷཱ་ཛྷཱ་ཛྱ་ཛྷཱ།
ཛྷི་ཛྷ།
ཛྷི།
ཛྷཱཾ་ཛྷཱཾ་ཛྷཱ།
ཛྷཱི་ཛྷཱཾ་ཛྷཱཾ་ཛྷཱཾ།
སྣ་ཡི་སྦུབས་སུ་དཀྲོལ་བ་དང་།། 
ལག་པའི་མཐིལ་དང་ཁ་དག་གིས།། 
སིལ་སྙན་སྦྱོར་བས་བསིལ་བར་བྱ།། 
ངེས་པར་མྱུར་དུ་རབ་ཏུ་འགྲུབ།། 
གཡས་དང་གཡོན་གྱི་སྦྱོར་བ་དང་།། 
ཆང་ཟུང་ལྟ་བའི་རིམ་པ་ཡིས།། 
སྒེག་ཅིང་དཔའ་བ་མི་སྡུག་པ།། 
དགོད་དང་དྲག་ཤུལ་འཇིགས་སུ་རུང་།། 
སྙིང་རྗེ་རྔམ་དང་ཞི་སོགས་ཀྱི།། 
ཉམས་ཀྱི་ངོ་བོ་ལེགས་བསླབས་པའི།། 
གང་གིས་རྣལ་འབྱོར་ཅན་འགྲུབ་འགྱུར།། 
གར་གྱི་དབང་ཕྱུག་གཙོ་བོ་ཆེ།། 
བཅུད་ནི་ཟླ་བ་སོགས་མཛེས་པ།། 
ཤ་སོགས་བཟའ་བའི་དཀྱིལ་འཁོར་དང་།། 
ཙནྡན་ལ་སོགས་བྱུག་པ་དང་།། 
མེ་ཏོག་ལ་སོགས་ཕྲེང་མཛེས་དང་།། 
བུད་མེད་བཟང་མོའི་རིགས་རྣམས་ཀྱིས།། 
དམ་ཚིག་བྱིན་བརླབས་སྦྱོར་བ་ལས།། 
རྫས་རྣམས་ཐམས་ཅད་བསྒྲུབ་པར་བྱ།། 
ཕཊ་ཡིག་ཧཱུྃ་དང་བཅས་པ་ཡིས།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
སྦྱོར་ལྡན་ཀུན་ལ་གནས་ནས་སུ།། 
གཡས་པ་ཡི་ཡང་གར་སྦྱོར་ལས།། 
རྡོ་རྗེ་བསྡམས་པའི་སྦྱོར་བ་ཡིས།། 
སྙིང་གར་དེ་བཞིན་བསྒྲེང་བར་བྱ།། 
ཡང་ནི་གཉིས་པ་ཉིད་ཀྱང་སྟེ།། 
ཤེས་རབ་གང་ཡིན་རྡོ་རྗེར་བྱ།། 
སྐར་མ་ལྕགས་ཀྱུ་དེ་བཞིན་འདིར།། 
འདིར་ནི་བསྙེམས་བཅས་རྗེས་སུ་ཆགས།། 
དེ་ལས་རྡོ་རྗེའི་སྦྱོར་བ་སྦྱར།། 
ཡང་དང་ཡང་དུ་དགྲོལ་བར་བྱ།། 
འདི་ཡིས་ལས་རྣམས་ཐམས་ཅད་ནི།། 
བྱེད་འགྱུར་འདི་ལ་གདོན་མི་ཟ།། 
དེ་ཉིད་སྙིང་གར་ཁུ་ཚུར་ཏེ།། 
རྡོ་རྗེ་གདོང་པ་སྐར་མའི་ཁ།། 
རང་གི་གནས་སུ་བཞག་པ་དེ།། 
དབང་བསྐུར་བ་ནི་གཉིས་པའོ།། 
དེ་ཉིད་བསྙེམས་པས་ཆེར་བསྟན་ཏེ།། 
ཡང་དང་ཡང་དུ་ཡོངས་སུ་བསྐྱོད།། 
དེ་ཉིད་འོད་ཟེར་རྣམ་པ་རུ།། 
ཐམས་ཅད་དུ་ནི་སྤྲོ་བར་བྱ།། 
དེ་ཉིད་ཁ་རུ་བསྟན་པ་ནི།། 
རྡོ་རྗེ་བཤད་པར་རྣམ་པར་བ་ཤད།། 
འདི་རྣམས་ཀྱིས་ནི་དོན་རྣམས་ཀུན།། 
མཁས་པ་ཡིས་ནི་བསྒྲུབ་པར་བྱ།། 
དེ་ཉིད་པདྨའི་སྦྱོར་བ་དང་།། 
མིག་གིས་སྦྱོར་བ་གཉིས་པའོ།། 
ཤེས་རབ་སྐར་མ་དེ་ནས་བསྒྲེང་།། 
ལྟེ་བར་བྱས་པ་འཁོར་ལོ་ཅན།། 
རྡོ་རྗེ་སྨྲ་བ་ལྕེ་ཡི་རྩེར།། 
རོ་རྣམས་མ་ལུས་འཕྲོག་པར་བྱེད།། 
འདི་དག་གིས་ནི་ལས་རྣམས་ཀུན།། 
པདྨའི་འོད་ཀྱིས་རབ་ཏུ་བྱ།། 
དེ་བཞིན་ཁུ་ཚུར་ལེགས་པར་སྦྱར།། 
ཤེས་རབ་ཀྱིས་ནི་སྙིང་གར་བསྣུན།། 
དེ་ལས་གཉིས་པ་སྣ་ཚོགས་ཆེ།། 
སྙིང་གར་ཡོངས་སུ་བསྐོར་བར་བྱ།། 
སྐར་མ་རྡོ་རྗེའི་རྣམ་པ་མཆོག།
བཟོད་དང་གཟི་བརྗིད་མཆེ་བ་མཛེས།། 
དེ་ཉིད་དམ་དུ་བསྡམས་པ་ནི།། 
འཆིང་བའི་ལས་ནི་བྱེད་པའི་མཆོག།
འདི་རྣམས་ཀྱིས་ནི་ཐམས་ཅད་སྒྲུབ།། 
ཕྱག་རྒྱ་དང་ནི་ཕྱག་རྒྱའི་ལན།། 
གཡས་དང་གཡོན་གྱི་སྦྱོར་བ་ཡིས།། 
ལས་ཀྱི་དམ་པ་མ་ལུས་པའོ།། 
ཞེས་བཅོམ་ལྡན་འདས་ཀུན་ཏུ་བཟང་པོས་བཀའ་སྩལ་ཏོ།། 
དེ་ནས་བཅོམ་ལྡན་སྣ་ཚོགས་ཆེ།། 
པདྨ་རིན་ཆེན་རྡོར་མཆོག་འཛིན།། 
གསང་བ་རྒྱན་གྱིས་དཀྱིལ་འཁོར་གྱི།། 
དཔལ་ཆེན་ལ་ནི་ཞུ་བ་ཞུས།། 
སངས་རྒྱས་དཀྱིལ་འཁོར་དོན་ཕྱིར་དང་།། 
མ་མོ་རྣམས་ཀྱི་དོན་དམ་ནི།། 
ཡོངས་སུ་རྟོག་པ་ཐམས་ཅད་སྤངས།། 
སངས་རྒྱས་ཀུན་མཆོག་དམ་པའི་གསང་།། 
དཀྱིལ་འཁོར་ཐམས་ཅད་བརྒྱན་པ་ཡིས།། 
མཛེས་པས་བཅོམ་ལྡན་གསུང་དུ་གསོལ།། 
དེ་ནས་བཅོམ་ལྡན་འདས་ཀུན་ཏུ་བཟང་པོས་དེ་དག་གིས་གསོལ་བ་བཏབ་པ་ལ་འདི་སྐད་ཅེས་བཀའ་སྩལ་ཏོ།། 
དང་པོ་དང་ནི་གཉིས་པ་དང་།། 
དྲུག་དང་ལྔ་དང་དེ་བཞིན་བཅུ།། 
མདོར་བསྡུས་ནས་ནི་བསྒོམ་པར་བྱ།། 
རྡོ་རྗེ་རིན་ཆེན་ཆུ་སྐྱེས་ལས།། 
རང་གི་དཀྱིལ་འཁོར་གོ་རིམས་ཀྱིས།། 
གསང་སྔགས་འཛིན་པས་གནས་ལྔར་དགོད།། 
དཀར་དང་སེར་པོ་ཆེས་དམར་བ།། 
སྔོན་པོའི་འོད་ཟེར་གློག་ལས་བྱུང་།། 
ཐ་མ་ཀུན་གྱི་ཐོག་མ་རུ།། 
འོད་ཟེར་བཟང་པོ་སྦྱར་བར་བྱ།། 
རྡོ་རྗེ་རྣལ་འབྱོར་ཆོ་ག་ལ།། 
གནས་ནས་བསྒོམ་དང་བཟླས་པ་སྦྱར།། 
འདི་ནི་དཀྱིལ་འཁོར་མིང་ཡིན་ཏེ།། 
དཀྱིལ་འཁོར་རྒྱལ་བ་རྣམས་ཀྱི་རྟེན།། 
བརྟེན་པས་སྒྲུབ་པོ་ཤིན་ཏུ་ཡང་།། 
དུས་མི་རིང་བར་ས་སྟེངས་འགྲུབ།། 
འདི་ནི་བཅོམ་ལྡན་རྡོ་རྗེ་ཅན།། 
ཀུན་སྦྱར་དྲི་མ་མེད་པའི་གཙོ།། 
སངས་རྒྱས་ཀུན་གྱི་རྒྱལ་པོ་ཆེ།། 
སྐྱེ་དང་འཆི་བ་འཇོམས་པས་གསུངས།། 
དེ་ནས་རྒྱལ་བ་ཐམས་ཅད་དང་།། 
སྦྱོར་བའི་མ་དང་ཡུམ་རྣམས་ནི།། 
ལེགས་ཚིག་རྡོ་རྗེ་སེམས་དཔའ་ནི།། 
བདེ་བ་ཆེ་ལ་ལེགས་ཞེས་གསོལ།། 
རྡོ་རྗེ་ཀུན་གྱི་བདག་པོ་གཙོ།། 
སངས་རྒྱས་དབྱངས་ཀྱིས་བསྟོད་པར་བྱས།། 
རྡོ་རྗེ་གླུ་སོགས་སྦྱར་བ་ཡིས།། 
དབང་བསྐུར་ཀུན་གྱི་མཆོག་ལྡན་གཙོ།། 
དཔལ་ལྡན་སངས་རྒྱས་སངས་རྒྱས་བདག་པོ་ཚུལ།། 
སངས་རྒྱས་ས་ནི་རྒྱལ་རྣམས་ཆུབ་མཛད་རྫོགས་སངས་རྒྱས།། 
སངས་རྒྱས་སྲས་པོ་ངེས་པར་མཐའ་དག་སངས་རྒྱས་ཀྱིས།། 
སྦྱོར་བས་བློ་གྲོས་སྦྱིན་རྣམས་ལེགས་པར་ཚིམ་མཛད་པ།། 
དཔལ་གྱི་རྡོ་རྗེ་དྲི་མེད་རྡོ་རྗེ་ཡེ་ཤེས་རྡོར།། 
རྡོ་རྗེའི་སྣང་བས་འཇིག་རྟེན་རབ་ཏུ་གསལ་མཛད་པ།། 
བསྡུས་པའི་རྡོ་རྗེ་སྦྱོར་བ་ལྡན་པས་ལེགས་བཏོན་ཏེ།། 
རྡོ་རྗེའི་བདག་ཉིད་ངོ་བོར་མཛད་པའི་མཛེས་རྡོ་རྗེ།། 
དཔལ་གྱི་རིན་ཆེན་རིན་ཆེན་འབྱུང་གནས་རིན་ཆེན་སྤྲིན།། 
རིན་ཆེན་རྣམས་ལ་རིན་ཆེན་གྱིས་དགྱེས་རིན་ཆེན་མཛེས།། 
མཛེས་པའི་བརྗིད་ལྡན་རིན་ཆེན་རྒྱལ་མཚན་གྱི།། 
སྐྱེ་བོ་རྣམས་ཀྱི་ཕོངས་དང་སྡིག་པ་རྣམས་བཅོམ་ནས།། 
དཔལ་གྱི་པདྨ་པདྨ་དམ་པའི་བླ་མ་པད་སེམས་དཔལ།། 
པདྨས་རབ་དགྱེས་པདྨ་ལས་འཁྲུངས་པདྨ་ཡི།། 
དྲ་བས་པདྨ་མཐའ་དག་ངེས་པར་རྒྱལ་མཛད་དེ།། 
པདྨའི་རིགས་ལ་འཇོག་པར་མཛད་པའི་པད་བཟང་པོ།། 
སྣ་ཚོགས་དཔལ་ལྡན་ཀུན་གྱི་བདག་པོ་སྣ་ཚོགས་མཁྱེན།། 
སྣ་ཚོགས་དབང་ཕྱུག་སྣ་ཚོགས་ཡུམ་གྱིས་མ་གོས་པ།། 
སེམས་ཅན་རྣམས་ནི་འདུལ་ལེགས་འཇོག་མཛད་སྣ་ཚོགས་པ།། 
ཅི་དགའ་འདོད་ལ་རིག་པ་དམ་པ་གནང་དུ་གསོལ།། 
ཞེས་སོ།། 
དེ་ནས་དེ་རྣམས་ཀྱིས་སླར་ཡང་སེམས་ཅན་མ་ལུས་པ་འདུལ་བའི་དོན་དུ་འདི་སྐད་ཅེས་བསྟོད་པ།
སངས་རྒྱས་ཚུལ་ཁྱོད་ཕྱག་འཚལ་ལོ།། 
སངས་རྒྱས་འབྱུང་བ་ཁྱོད་ལ་འདུད།། 
སངས་རྒྱས་ཡེ་ཤེས་ཁྱོད་ཕྱག་འཚལ།། 
སངས་རྒྱས་གཟི་བརྗིད་ཕྱག་འཚལ་འདུད།། 
སངས་རྒྱས་དཔའ་བོ་ཁྱོད་ལ་འདུད།། 
རྡོ་རྗེ་ཁྲོ་བོའི་ཡིད་ལས་འཁྲུངས།། 
སྡིག་པ་བཅོམ་པ་ཁྱོད་ཕྱག་འཚལ།། 
སྡིག་པ་བསལ་ལ་ཕྱག་འཚལ་འདུད།། 
ཕྱག་ན་རིན་ཆེན་ཁྱོད་ཕྱག་འཚལ།། 
གཙུག་ན་རིན་ཆེན་གཟི་བརྗིད་ཅན།། 
སྡུག་བསྔལ་བཅོམ་པ་ཁྱོད་ལ་འདུད།། 
ཐམས་ཅད་གྲུབ་ལ་ཕྱག་འཚལ་འདུད།། 
ཆོས་ཀྱི་དག་པ་ཁྱོད་ལ་འདུད།། 
པདྨ་དག་པ་རྟོགས་པའི་ཕྱིར།། 
འདོད་ཆགས་ཆགས་པ་ཁྱོད་ལ་འདུད།། 
འདོད་ཆགས་བྲལ་ལ་ཕྱག་འཚལ་འདུད།། 
སྣ་ཚོགས་རྡོ་རྗེ་ཁྱོད་ལ་འདུད།། 
སྣ་ཚོགས་སྦྱོར་བ་ཁྱོད་ཕྱག་འཚལ།། 
སྣ་ཚོགས་ཚུལ་ཅན་ཁྱོད་ལ་འདུད།། 
སྣ་ཚོགས་བདེ་ལྡན་ཕྱག་འཚལ་འདུད།། 
བསྟོད་པའི་རྒྱལ་པོ་འདི་ཡིས་ནི།། 
ཆོས་དང་ལྡན་པ་ཐམས་ཅད་དུ།། 
ཉིན་རེ་ཞིང་ནི་སྟོད་བྱེད་ན།། 
བསམ་པའི་དངོས་གྲུབ་ཐོབ་པར་འགྱུར།། 
དེ་ནས་བཅོམ་ལྡན་འདས་ཀུན་ཏུ་བཟང་པོས་སླར་ཡང་དེ་བཞིན་གཤེགས་པ་ཐམས་ཅད་ཀྱི་ཆོས་ཤེས་རབ་དང་ཡེ་ཤེས་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཆོས་ཀྱི་དབང་ཕྱུག་རྒྱལ་པོ་ལ་འདི་སྐད་ཅེས་བཀའ་སྩལ་ཏོ།། 
དེ་བཞིན་གཤེགས་པ་ཀུན་གྱི་གསང་།། 
གསང་བ་རྒྱན་ཅེས་བྱ་བ་ནི།། 
སེམས་དཔའ་ཆེན་པོ་ལེགས་པར་ཟུང་།། 
སེམས་དཔའ་ཆེན་པོ་ནི་དགའ་བས།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དབང་ཕྱུག་རྒྱལ་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
དཔའ་བོ་ཆེན་པོ་ཅི་གསུང་བ།། 
རང་བྱུང་ཡེ་ཤེས་ཕ་རོལ་སོན།། 
ཆོས་ཀུན་དབང་ཕྱུག་དཔལ་དང་ལྡན།། 
འཇིག་རྟེན་གསུམ་གྱི་སྡིག་འཇོམས་པས།། 
ཇི་སྐད་གསུངས་བཞིན་སྙིང་ལ་ནི།། 
ལེགས་གཟུང་དྲི་མེད་ཡེ་ཤེས་བཟང་།། 
རྡོ་རྗེ་སེམས་དཔས་བཀའ་སྩལ་པ།། 
བདེ་བ་ཆེན་པོ་བདག་གིས་བཟུང་།། 
ཞེས་སོ།། 
བཅོམ་ལྡན་འདས་དགྱེས་ཤིང་དེ་སྐད་ཅེས་བཀའ་སྩལ་པ་དང་།
སངས་རྒྱས་དང་བྱང་ཆུབ་སེམས་དཔའ་ཡབ་དང་ཡུམ་གྱི་ཚོགས་དང་བཅས་པ་འཁོར་དང་བཅས་པའི་དཀྱིལ་འཁོར་ཇི་ལྟ་བུའི་རྡོ་རྗེ་ལ་ལེགས་པར་གནས་པ་དེ་དག་ཐམས་ཅད་རྡོ་རྗེ་སེམས་དཔའི་གསང་སྔགས་རྗེས་སུ་དྲན་པར་གྱུར་ཏོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གསང་བ་རྒྱན་གྱི་བཀོད་པ་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོ་ཡོངས་སུ་རྫོགས་སྷོ།།།། 
རྒྱ་གར་གྱི་མཁན་པོ་བརྡ་སྤྲོད་པ་ཆེན་པོ་བདེ་བར་གཤེགས་པའི་དཔལ་ཞེས་བྱ་བ་དང་།
སྒྱུར་བྱེད་ཀྱི་མཁས་པ་སྒྲའི་གཞུང་ལུགས་ལ་བློ་གྲོས་དཀར་བ་ཀུན་དགའ་རྒྱལ་མཚན་གྱིས་དཔལ་ས་སྐྱའི་དབེན་གནས་དམ་པར་བསྒྱུར།།།། 
མདའ་ལྔའི་གཙུག་ལྡན་ཡིད་ཀྱི་སྲུབ་ཤིང་གི།། 
དྲེགས་པའི་དྲ་བ་རྣམ་པར་དྲལ་བའི་ཕྱིར།། 
རྒྱུད་རྒྱལ་རྒྱ་མཚོའི་རྒྱལ་པོ་ལྟར་ཟབ་འདི།། 
བསྒྱུར་ལ་འགལ་གང་འདི་ལ་འཕགས་རྣམས་དགོངས།།
