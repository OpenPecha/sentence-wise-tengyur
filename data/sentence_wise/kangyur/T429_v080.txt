༄༅༅།། རྒྱ་གར་སྐད་དུ།
ཤི་ཙ་ཏུཿ་བཱི་ཋཱ་ཁྱཱ་ཏ་ཏནྟྲ་རཱ་ཇོ་མནྟྲ་ཨཾ་ས་ནཱ་མ།
བོད་སྐད་དུ།
དཔལ་གདན་བཞི་པའི་བཤད་པའི་རྒྱུད་ཀྱི་རྒྱལ་པོ་སྔགས་ཀྱི་ཆ་ཞེས་བྱ་བ།
བཅོམ་ལྡན་འདས་དཔལ་རྣལ་འབྱོར་ནམ་མཁའ་ལ་ཕྱག་འཚལ་ལོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ།། 
དམ་ཚིག་ལ་སྤྱོད་པའི་རྡོ་རྗེ་མཁའ་འགྲོ་དང་།
རྡོ་རྗེ་མཁའ་འགྲོ་མ་རྣམས་ལ་གུས་པར་ཕྱག་འཚལ་ལོ།། 
གདན་བཞི་པ་ཡི་རྒྱུད་ཀྱི་ནི།། 
གསུམ་པ་ཡི་ནི་དང་པོའོ།། 
དེ་ཡི་སྦྱོར་བ་རྙེད་ནས་ནི།། 
སྔགས་ཀྱི་དེ་བཞིན་ཁྱད་པར་ཉིད།། 
སྙིང་པོ་ཡི་ནི་སྙིང་པོའི་ཆོས།། 
རབ་སྦྱོར་གསང་ཞིང་གསང་བ་ཡི།། 
དེ་ཉིད་དེ་ཉིད་དེ་ལས་མཆོག།
སྙིང་པོའི་དེ་ཉིད་བསྡུས་པའོ།། 
བླ་མའི་མ་ནིང་གཉིས་བཟུང་ལ།། 
རྩ་བར་བསྐོར་ཞིང་མནན་པར་བྱ།། 
སྤྱི་བོར་འོད་དང་ཟླ་བའོ།། 
ས་བོན་བསྐྱེད་པའི་རིམ་པ་བཞིན།། 
ཟླ་བ་དཀར་དང་ཀུནྡའི་མདོག།
གཙོ་བོའི་སྔོན་དུ་སྦྱར་བར་བྱ།། 
སྔགས་ཀྱི་བཟླས་པ་རྫོགས་བྱ་ཞིང་།། 
དབྱངས་ཡིག་མངོན་པར་མཐོང་བ་ནི།། 
ལས་རྣམས་གསུམ་གྱི་སྔོན་དུ་ནི།། 
བླ་མའི་ཡི་གེ་སྔོན་དུའོ།། 
དཀར་དང་སེར་དང་དམར་པོའོ།། 
བཞི་པ་དག་པ་རུ་ནི་བརྗོད།། 
མྱུ་གུའི་གནས་ནི་གཙོ་བོ་ཉིད།། 
སྲེད་པ་མཆོག་ཏུ་སྒྲོལ་པའོ།། 
དབྱངས་ཡིག་དབྱངས་ཀྱི་བསྒོམ་པ་ནི།། 
རྣལ་འབྱོར་པ་ཡི་མཚོན་པར་བྱ།། 
དོན་གྲུབ་འདོད་པས་བཟླས་པ་ཡི།། 
བནྡུ་ཀ་ཡི་མེ་ཏོག་འདྲ།། 
རྡོ་རྗེ་དབྱུག་པ་ལ་རྟག་ཏུ།། 
དེ་ཉིད་དུ་ན་རྣམ་པར་ཐིམ།། 
དཀར་བོ་ཟླ་བས་མནན་པ་ཡི།། 
གཉིས་ཀ་བསྒོམས་པས་བཀྲུ་བར་བྱ།། 
པདྨ་རྡོ་རྗེ་ཟླ་བ་དང་།། 
བདུད་རྩི་ཡིས་ནི་བཀྲུ་བར་ལྡན།། 
དང་པོའི་ས་བོན་གཙོ་བོ་ཡིས།། 
དབྱངས་ཡི་གེ་ཀུན་ལ་ཁྱབ་པའོ།། 
དཀར་ཞིང་དག་ལ་མཉམ་པའི་འོད།། 
གསུམ་པའི་ལས་ཀྱི་ས་བོན་ནི།། 
བཞི་བར་ནམ་ཡང་མ་ཡིན་ནོ།། 
ཇི་ལྟར་དང་པོ་མཐར་གནས་པའི།། 
ཁྱད་པར་དབྱངས་ཡིག་ས་བོན་ཉིད།། 
མཐའ་ཡི་སྔོན་དུ་ས་བོན་ཉིད།། 
དེ་བཞིན་སྔོན་དུ་ཉིས་འགྱུར་རོ།། 
བཞི་པོ་མཉམ་པའི་ཆ་རུ་ནི།། 
མཉམ་པའི་གནས་སུ་སྦྱར་བར་བྱ།། 
བཞི་པ་གསུམ་པའི་ས་བོན་ནི།། 
མགོ་སྨོས་གོ་བའི་ལུས་ཉིད་དོ།། 
ཡི་གེ་གསུམ་གྱི་ལུས་ཉིད་ནི།། 
རང་བཞིན་གྱིས་ནི་དབྱངས་ཡིག་དངོས།། 
ལུས་དང་ལུས་སོགས་ཡི་གེ་ནི།། 
ལྕགས་ཀྱུ་ཡིས་ནི་མནན་པར་བྱ།། 
དམར་དང་གནག་སོགས་ས་བོན་ནི།། 
རྣལ་འབྱོར་པ་ཡི་ཁྱད་པར་དུ།། 
ལྔ་བ་དྲུག་པའི་ས་བོན་ནི།། 
ཐམས་ཅད་སྒྲ་ཡི་ཡི་གེའོ།། 
དཀར་དང་སེར་ལ་ལྕི་བར་བཤད།། 
དམར་དང་སྔོན་པོ་དེ་བཞིན་ཡང་།། 
ཞི་རྒྱས་དབང་ལ་སོགས་པ་ནི།། 
ཀུན་ཀྱང་སྒྲ་ཡིད་བྱེ་བའོ།། 
ཐམས་ཅད་ལས་ལ་སྒྲ་ཡིས་ནི།། 
ཁ་དོག་བཞི་རུ་རབ་ཏུ་གྲགས།། 
བདུན་པ་བརྒྱད་པའི་ས་བོན་གྱིས།། 
སྐྱེས་བུ་རང་འདོད་པ་ཡི་ལས།། 
ངེས་བར་ལུས་ནི་སྡོམ་པ་དང་།། 
གཉིས་པའི་ས་བོན་གྱིས་མནན་པའོ།། 
ཡང་བས་དམར་དང་གནག་ལ་སྦྱར།། 
རྣལ་འབྱོར་པ་ཡི་ཁྱད་པར་དུ།། 
མཚམས་ནི་བཅད་ཅིང་མནན་པའི་ལས།། 
གཉིས་པ་ལྕགས་ཀྱུའི་ཡི་གེ་ནི།། 
རང་བཞིན་ཡི་གེ་མིང་གི་ནི།། 
དེ་ཉིད་ལས་རྣམས་འགུགས་པ་དང་།། 
ས་བོན་འདི་ནི་དབྱེ་བའོ།། 
ཁ་དོག་དམར་པོ་མཆོག་གི་འོད།། 
ཐམས་ཅད་འདྲེས་པའི་ས་བོན་ནི།། 
དབྱངས་ཡིག་བསྐྱེད་པའི་ས་བོན་ནི།། 
ལས་རྣམས་ཐམས་ཅད་བྱེད་པའོ།། 
མ་ནིང་གིས་བསྐྱེད་ས་བོན་ནི།། 
བརྟན་ཞིང་རྟག་པའི་ས་བོན་ནོ།། 
བུད་མེད་དང་ནི་སྐྱེས་པའམ།། 
འདི་ཉིད་ཀུན་ནས་རབ་ཏུ་སྦྱར།། 
སྡེ་ཚན་བཞི་པའི་བཞི་པ་ནི།། 
ཐ་མ་བཞི་ནི་རྣམ་སྤངས་པ།། 
དཀར་དང་ཀུནྡ་ཟླ་བའི་མདོག།
ཉི་མའི་ཡི་གེ་རྣམ་པར་ཤེས།། 
ཐ་མ་བཞི་ནི་ལྔ་པ་དང་།། 
སྡེ་ཚན་དྲུག་པ་ཡང་དག་ལྡན།། 
ཀུན་ནས་མཚན་མོའི་སྟོང་པར་ནི།། 
ཁྱད་པར་དུ་ནི་ཤེས་པར་བྱ།། 
བདུད་རྩི་ཆུ་ཡི་ས་བོན་ནི།། 
དཀར་ཞིང་ཤེལ་ལྟར་མཉམ་པའི་འོད།། 
དེ་ཉིད་ཀུན་གྱི་དེ་ཉིད་ནི།། 
ཀུན་ནས་བདུད་རྩིའི་གྲུབ་པའོ།། 
ལྷ་མིན་གྲུབ་པས་འགུགས་པ་དང་།། 
ལྷ་དང་མི་དང་གནོད་སྦྱིན་དང་།། 
ཐམས་ཅད་ལས་རྣམས་གྲུབ་པ་ནི།། 
ས་བོན་འདི་ནི་ཁྱད་པར་ཉིད།། 
སྦོམ་པོ་མ་ནིང་གཉིས་ཀྱིས་ལ།། 
ལྕགས་སྒྲོག་བཞིན་དུ་ཁ་སྤྲད་པ།། 
རྩ་བར་ཡང་བ་ཉིས་འགྱུར་རོ།། 
སྤྱི་བོར་བདུད་རྩི་རྣམ་པར་དགོད།། 
སྟེང་དུ་ཐིག་ལེ་འབར་བའི་མཆོག།
སངས་རྒྱས་ལྔ་ཡི་རང་བཞིན་སྐུ།། 
ས་བོན་ལྔ་ཡི་ངོ་བོ་ཉིད།། 
རྣམ་བཞིར་ཕྱེ་ཞིང་ཕྱེ་བ་ཡིས།། 
ལྕེ་རྩ་ལྕེ་རྩེར་གསུངས་པ་ནི།། 
ཁ་དོག་དམར་པོ་མཉམ་པའི་འོད།། 
ཞི་དང་ཆུ་ཡི་བྱེ་བྲག་ལ།། 
ཧཱུྃ་གི་རྣམ་པ་རྐན་ལ་སྦྱར།། 
རྩ་བར་སྒྲ་དང་འོད་བྲལ་བ།། 
བར་མ་ཡི་ནི་དབྱངས་སུ་གསུངས།། 
གལ་ཏེ་འདོད་ན་ལྷ་ཡི་ལུས།། 
ཁྱད་པར་དུ་ནི་ཞི་བའི་ལས།། 
སྙིང་གའི་རྩ་བར་གསུངས་པ་ནི།། 
ཁ་དོག་སེར་པོའི་འོད་མཉམ་པ།། 
སྦོམ་པོའི་སྒྲ་དང་ཐིག་ལེ་དང་།། 
རྒྱས་པ་དང་ནི་མེ་ཡི་ལས།། 
ལྟེ་བར་སྒྲ་དང་འཇོམས་པ་ནི།། 
ཁ་དོག་དམར་པོ་འོད་མཉམ་པ།། 
སྦོམ་པོའི་སྒྲ་དང་ལྡན་པའི་འོད།། 
དབང་གི་ལས་ལ་རབ་ཏུ་སྦྱར།། 
སྣ་རྩེར་སྦྲིད་པ་གསུམ་པ་ནི།། 
ཁ་དོག་སྔོན་པོ་མཉམ་པའི་འོད།། 
ཡང་བའི་སྒྲ་ཡི་འོད་དུ་ནི།། 
ལྡན་པར་བློ་དང་ལྡན་པར་བསྐུལ།། 
བསྐྲད་དང་གསང་དང་བཅིང་བ་དང་།། 
མནན་དང་གདུག་སོགས་བསྐྲད་པ་དང་།། 
གཏོར་མ་ལ་སོགས་ནག་པོའི་ལས།། 
ཧཱུྃ་གི་རྣམ་པ་སྦྲིད་པར་སྦྱར།། 
དེ་ཉིད་དེ་ཉིད་བཞི་པར་ནི།། 
ཧཱུྃ་གི་རྣམ་པ་ཉེ་བར་མཚོན།། 
ས་བོན་ཐམས་ཅད་འབྱིན་མཛད་པ།། 
ཧཱུྃ་གི་རྣམ་པ་དབང་ཕྱུག་མཆོག།
ཐམས་ཅད་འབྱིན་པའི་ངོ་བོ་བས།། 
ཧཱུྃ་གི་ཡི་གེ་མཆོག་གི་ལྷ།། 
སྟོང་ཉིད་ཡི་གེའི་ཧཱུྃ་གྱུར་པས།། 
ཧཱུྃ་གི་རྣམ་པ་ཕྱག་འཚལ་བསྟོད།། 
སྟོང་པའི་གཟུགས་དང་རབ་ལྡན་པ།། 
དངོས་དང་དངོས་མེད་འབྱིན་མཛད་པ།། 
བཙོ་མ་གསེར་དང་འདྲ་བའི་མདོག།
སྒྲ་དང་ཐིག་ལེ་ཡང་དག་ལྡན།། 
རི་རབ་རྒྱ་མཚོ་རི་ནི་གྲགས།། 
བརྟན་པ་དང་ནི་གཡོ་བར་ལྡན།། 
ལྷ་དང་ལྷ་མིན་གྲུབ་པ་དང་།། 
མི་དང་གནོད་སྦྱིན་རྣལ་འབྱོར་བ།། 
ལྷ་རྣམས་ཀུན་ནས་གཡོ་བ་ནི།། 
གསུངས་པའི་ས་བོན་གྱིས་འགུགས་བྱེད།། 
སྡེ་ཚན་དང་པོའི་ས་བོན་ནི།། 
རྩ་བར་རེ་ཕ་མ་ནན་པ་དང་།། 
ལྕགས་ཀྱུས་མགོར་ནི་རྣམ་པར་དགོད།། 
སྟེང་དུ་ཟླ་བའི་འོད་དང་བཅས།། 
ཁ་དོག་དམར་པོ་མཉམ་པའི་འོད།། 
ལྕགས་ཀྱུ་ཡིས་ནི་སྙིང་པོ་བསྒྲུབ།། 
ལྕགས་ཀྱུ་ཡི་གེ་ས་བོན་བཞིན།། 
ལྕགས་ཀྱུ་ཡིས་ནི་ཀུན་འགུགས་པའོ།། 
སྟོང་བར་རླུང་གི་ས་བོན་ནི།། 
སྡེ་ཚན་བརྒྱད་ཀྱི་དང་པོ་ལ།། 
རྩ་བར་སྒྲ་ཡིས་དཀྲི་བར་བྱ།། 
སྤྱི་བོར་ཟླ་ཚེས་ཐིག་ལེ་དང་།། 
རླུང་གི་ཁ་དོག་དྲག་པོ་ཡིས།། 
ལུས་ཅན་ཀུན་ནི་བསྐུལ་བར་བྱ།། 
བསྐུལ་བའི་ལས་ཀྱི་ས་བོན་གྱིས།། 
ས་བོན་དེ་ཉིད་ཀུན་ཏུ་སྦྱར།། 
ལྔ་པ་སྡེ་ཚན་གཉིས་པ་ཡི།། 
གསུམ་པའི་ཡི་གེ་གཟུང་བྱས་ལ།། 
ཡི་གེ་གསུམ་པས་མནན་པར་བྱ།། 
རེ་ཕ་རྩ་བར་སྦྱར་བ་དང་།། 
སྟེང་དུ་བདུད་རྩིའི་ཐིགས་པའོ།། 
ཁ་དོག་དཀར་པོ་མཉམ་པའི་འོད།། 
དགྱེས་པ་ལ་སོགས་ས་བོན་གྱིས།། 
ལྷ་ཚོགས་ཀུན་ནས་མཉེས་པར་བྱེད།། 
སྡེ་ཚན་དང་པོའི་གསུམ་པ་ནི།། 
གསང་བའི་སྒྲ་ནི་རྩ་བར་རོ།། 
སྟེང་དུ་བདུད་རྩིའི་ཐིག་ལེ་དང་།། 
དཀར་ཞིང་ཡིད་འོང་ཤིན་ཏུ་འབར།། 
མཆོད་པའི་སྔགས་ཀྱི་དུས་དང་ནི།། 
གཏོར་མ་སྦྱིན་སྲེག་ཕྱག་རྒྱ་སོགས།། 
རྒྱས་པའི་ལས་ནི་ཐམས་ཅད་ལ།། 
རྒྱས་པའི་ས་བོན་དུ་ནི་གྲགས།། 
དང་པོའི་སྡེ་ཚན་བཞི་པ་ལ།། 
རྩ་བར་རེ་ཕ་སྒྲ་དང་ནི།། 
སྤྱི་བོའི་སྟེང་དུ་འབར་བའོ།། 
ཁ་དོག་དམར་བོ་མཉམ་པའི་འོད།། 
ཞི་བའི་ལས་ནི་རྣམ་སྤངས་པ།། 
ལས་རྣམས་ཀུན་གྱི་སྔོན་དུའོ།། 
རྨོངས་ཤིང་ལུས་ཀུན་རྨོངས་བྱེད་པས།། 
རྨོངས་པའི་ས་བོན་དུ་ནི་གྲགས།། 
སྡེ་ཚན་ལྔ་པའི་གསུམ་པ་དང་།། 
གཉིས་པའི་ས་བོན་བླང་བྱས་པ།། 
མཐའ་རུ་སྟོད་པ་གཉིས་ཀྱིས་སོ།། 
ཁ་དོག་དཀར་པོ་མཉམ་པའི་འོད།། 
ལྷ་དང་ལྷ་མིན་གསང་བ་སོགས།། 
རང་གི་འདོད་པའི་གནས་སུ་གཞག།
བཞག་པའི་ལས་ལ་རྣལ་འབྱོར་པས།། 
བློ་ལྡན་ཡི་གེ་འདི་ཡིས་གཞག།
སྟོང་པའི་སྡེ་ཚན་ལ་སྤྱད་ལ།། 
དེ་ཡི་བཞི་པ་གཟུང་བར་བྱ།། 
རྩ་བར་མ་ནིང་སྦོམ་པོ་དང་།། 
སྟེང་དུ་བདུད་རྩིའི་ཐིག་ལེའོ།། 
འཇིགས་པ་བསྲུང་བའི་ལས་ཉིད་ལ།། 
ཁ་དོག་དཀར་པོ་མཉམ་པའི་འོད།། 
རྣལ་འབྱོར་དེ་ཉིད་འདོད་པ་ཡི།། 
ས་བོན་འདི་ཉིད་ཀྱིས་བསྲུང་ངོ།། 
བསྲེག་པའི་ཡི་གེ་སྔགས་ཉིད་ནི།། 
དབྱེ་བ་རྣམ་པ་གསུམ་དུ་བཤད།། 
དཀར་དང་སེར་དང་དམར་སོགས་ཀྱི།། 
ལས་གསུམ་གྱི་ནི་མཐའ་རུའོ།། 
བདུན་པ་ཡི་ནི་མཐའ་བཟུང་ལ།། 
བརྒྱད་པ་གཉིས་པ་ཡི་ནི་གདན།། 
བདུད་རྩི་ཡི་ནི་གདན་དུ་ཆུ།། 
ཁ་དོག་དཀར་པོ་མཉམ་པའི་འོད།། 
མ་ནིང་སྡེ་ཚན་གྱིས་བསྐྱེད་པའི།། 
མེ་ལྟར་དམར་བ་མཉམ་པའི་འོད།། 
ལོགས་སུ་དབྱངས་ཡིག་དབྱུག་པའོ།། 
ཞི་བ་ལ་ནི་བསྲེག་པའི་མཐར།། 
བདུད་རྩིའི་ས་བོན་ཁ་དོག་སེར།། 
ཆུ་ཡི་ས་བོན་དཀར་བའི་གདན།། 
ལོགས་སུ་དབྱངས་ཡིག་དབྱུག་པའོ།། 
བརྒྱད་ཀྱི་མཐའ་མ་ཀུན་ནས་འབར།། 
རྡོ་རྗེ་འོད་བཞིན་འབར་བའི་མེ།། 
ས་བོན་འོད་བཞིན་འབར་བཅས་པ།། 
དབྱངས་ཡིག་དབྱུག་པའི་སྲེག་པའོ།། 
རྒྱས་པའི་སྲེག་པའི་མཐའ་མར་རོ།། 
དེ་ཡི་བདུད་རྩི་འབར་བའི་ནི།། 
བརྒྱད་མཐའི་ལོགས་སུ་དབྱུག་པའོ།། 
ཀུན་ནས་དམར་དང་དམར་བ་ཡི།། 
མཐར་ནི་དབྱུག་བ་ལྕགས་ཀྱུའོ།། 
དབུ་མར་དྲང་བའི་སེམས་ཀྱིས་ནི།། 
དབྱུག་པའི་དབུགས་ཀྱིས་བཟླ་བར་བྱ།། 
ཆགས་པའི་ལས་ལ་རྣལ་འབྱོར་པས།། 
སྲེག་པའི་ཡི་གེ་རྣམ་པ་གསུམ།། 
རྣམ་པ་བཞི་ལས་དོན་གཉེར་པས།། 
འཇོམས་པའི་ཡི་གེ་གཉིས་སུ་ཤེས།། 
བསྐྲང་དང་བསད་དང་དབྱེ་བ་དང་།། 
མནན་དང་ཉེ་བར་བཟློག་པ་ལ།། 
སྟོང་པའི་སྡེ་ཚན་གཉིས་པ་ནི།། 
དབྱུག་པ་གློ་རུ་རྣམ་པར་སྦྱར།། 
ཉི་མའི་སྡེ་ཚན་གསུམ་པ་ལས།། 
དང་པོ་གཉིས་པའི་གློ་རུའོ།། 
ཁ་དོག་ནག་པོ་འཇིགས་ཆེན་པོ།། 
འོད་ཟེར་མེ་བཞིན་ཀུན་ནས་ལྡན།། 
རྡོ་རྗེ་ས་བོན་མཉམ་འབར་ལས།། 
ལུས་ཀྱི་དབུས་སུ་དབུག་པར་བྱ།། 
བསད་དང་གདུག་པ་བསྐྲད་ལ་སོགས།། 
དྲག་པོའི་ལས་ནི་ཐམས་ཅད་ལ།། 
དངོས་གྲུབ་འདོད་པ་རྣལ་འབྱོར་པས།། 
འཇོམས་པའི་ཡི་གེ་མཐའ་མར་རོ།། 
དེ་ཡི་ས་བོན་ལྡན་པ་ནི།། 
སྔོན་གྱི་དབྱུག་ཚོགས་རྣམ་པར་སྤངས།། 
དང་པོ་དབུ་ཡི་སྟེང་རྣམས་སུ།། 
ཁ་དོག་སྔོན་པོར་བ་རྣོ་བས།། 
གསད་དང་དབྱེ་དང་གདུག་པ་ནི།། 
ཁྲོ་བོའི་ལྷ་ཡིས་བསྐྲད་པར་བྱ།། 
འཇོམས་པའི་ཡི་གེའི་མཐའ་མར་ནི།། 
ས་བོན་འདི་ཡིས་སྦྱར་བར་བྱ།། 
དཀར་པོའི་སྡེ་དང་སྡེ་ཚན་གྱི།། 
དང་པོའི་དང་པོ་བླང་བྱས་ལ།། 
ཀུན་ནས་རྡོ་རྗེའི་ས་བོན་གྱིས།། 
ས་བོན་ཡི་གེ་ཕྱེད་དང་གཉིས།། 
འཕོ་བར་སྦྱོར་བའི་སྔོན་དུས་སུ།། 
རྣམ་ཤེས་གོང་དུ་བསྐུལ་བའོ།། 
ལྟེ་བར་རྩ་བའི་ཕྱོགས་ནས་ནི།། 
ཡི་གེ་ཕྱེད་དང་གཉིས་ཀྱིས་དྲང་།། 
བརྒྱད་པའི་མཐའ་ནི་སྔོན་དུའོ།། 
མ་ལ་ཏ་ཡི་སྦྱོར་དུས་སུ།། 
འཕོ་བར་སྦྱོར་བས་སྔོན་དུའོ།། 
འཕོ་བའི་དུས་ཀྱི་སྔོན་དུ་ནི།། 
རྣལ་འབྱོར་བ་ཡིས་རབ་ཏུ་སྤྱད།། 
ཨུ་ལ་པ་ལི་ཏ་ས་བོན།། 
སྤྱད་བྱའི་ཡི་གེ་ཕྱེད་དང་གཉིས།། 
དངོས་དང་དངོས་མེད་ས་བོན་ལས།། 
སྐྲ་དང་ཐིག་ལེ་རྣམ་པར་སྦྱར།། 
རླུང་གི་རྩ་བའི་གནས་སུ་ནི།། 
སྒྲ་དང་སྒྲ་ཡིས་བསྟན་པའོ།། 
ཆུ་ཤིང་མེ་ཏོག་ལྟེ་བར་གནས།། 
ས་བོན་འདི་ཡིས་བསྒྱུར་བར་བྱ།། 
སྔོན་དུ་སྦྱོར་བའི་བསམ་གཏན་དང་།། 
མཉམ་པར་གཞག་པའི་སེམས་ཀྱིས་བཅིང་།། 
བདུན་པའི་མཐའ་ཡི་ས་བོན་ནི།། 
བདུད་རྩིའི་ས་བོན་ས་བོན་གྱིས།། 
བཟློག་བྱས་རྒྱས་པའི་གནས་སུ་ནི།། 
ཆུ་ཤིང་མེ་ཏོག་ལྟ་བུར་གྱིས།། 
ཇི་ལྟར་སྡེ་ཚན་གསུམ་པ་ནི།། 
ཡི་གེ་གསུམ་པ་གཟུང་བྱས་ལ།། 
དབྱུག་པར་ཕྱི་མའི་ས་བོན་དང་།། 
འོག་པག་གིས་ནི་སྔོན་དཀྲིས་པ།། 
དེ་ཉིད་དེ་ཉིད་ཀུན་དང་ནི།། 
ས་བོན་ས་བོན་མཆོག་གི་གཙོ།། 
ཐེག་པ་རྣམ་གསུམ་དག་བྱེད་པ།། 
ཨཱ་ལིའི་ས་བོན་རབ་ཏུ་གྲགས།། 
སྡེ་ཚན་བརྒྱད་པའི་གཉིས་པ་ལ།། 
ལྕགས་ཀྱུ་ཡིས་ནི་སྤྱི་བོར་མནན།། 
སྤྱི་བོར་ཟླ་ཚེས་ཐིག་ལེ་དང་།། 
ཁ་དོག་དམར་པོ་མཆོག་གི་འོད།། 
སེམས་ཅན་ཀུན་ནས་རྨོངས་བྱེད་པ།། 
ཡིད་དབྱེ་བ་ལ་ཀུན་ནས་སྦྱར།། 
ཀུན་ཏུ་རྨོངས་ནི་ས་བོན་ནོ།། 
རྨོངས་པའི་ལས་ལ་རབ་ཏུ་སྦྱར།། 
བརྒྱད་པའི་མཐའ་ཡི་ས་བོན་ནི།། 
སྤྱི་བོར་ལྕགས་ཀྱུ་འདྲེན་པ་དང་།། 
རྩ་བར་རེ་ཕའི་ས་བོན་ནོ།། 
ཁ་དོག་སྔོན་པོ་འབར་བ་ཡི།། 
དྲི་དང་མེ་ཏོག་རོ་སོགས་མིད།། 
ལས་ཀྱིས་ཀུན་ནས་འཕྲོག་པར་བྱེད།། 
འཕྲོག་བྱེད་མིང་གི་ས་བོན་གྱིས།། 
འཕྲོག་པའི་ལས་ལ་ཀུན་ཏུ་སྦྱར།། 
བདུན་པ་དཀར་པོའི་ས་བོན་ནི།། 
དུང་དང་ཀུནྡ་མཉམ་པའི་འོད།། 
བདུད་རྩི་ཆུ་ཡི་ས་བོན་ནོ།། 
ཆུ་ཡི་ཡི་གེ་མིང་ཅན་ནོ།། 
ཀ་ཤར་ལྡན་པའི་ས་བོན་ནི།། 
ཁ་དོག་སེར་པོ་འོད་མཉམ་པ།། 
མེ་བཞིན་འབར་ཞིང་འབར་བ་ཡི།། 
མེ་ཡི་ཡི་གེར་རྣམ་པར་གྲགས།། 
སྡེ་ཚན་བརྒྱད་ཀྱི་དང་བོར་ནི།། 
དེ་ཉིད་སྟོང་པའི་དངོས་པོ་དང་།། 
རླུང་གི་ས་བོན་དམར་པོ་ནི།། 
རླུང་གི་ས་བོན་དུ་ནི་གྲགས།། 
བརྒྱད་པའི་མཐའ་ཡི་ས་བོན་ནི།། 
ཁ་དོག་སྔོན་པོའི་འོད་མཉམ་པ།། 
སྙིང་གར་ས་ཡི་ས་བོན་ནི།། 
དེ་ཉིད་པ་ཡི་ས་བོན་ནོ།། 
འདི་རྣམས་ས་བོན་ས་བོན་ལ།། 
ཐིག་ལེའི་ཡི་གེ་རྩ་བར་རོ།། 
རྩ་བར་ཉིས་འགྱུར་རེ་ཕ་དང་།། 
རླུང་གི་ས་བོན་གསུམ་པར་རོ།། 
རྩ་བར་སྒྲ་ནི་བཞི་པའོ།། 
སྟེང་དུ་ཐིག་ལེ་སྦྱར་བ་དང་།། 
དེ་ཉིད་བཞི་པའི་ས་བོན་ནི།། 
བཞི་པའི་ཡི་གེ་དྲུག་པའོ།། 
རྨོངས་པ་ཆུ་ཡི་ས་བོན་ནི།། 
གཡོ་བའི་རླུང་གི་ས་བོན་དང་།། 
ས་ནི་ཉོན་མོངས་པར་འགྱུར་རོ།། 
ཕྱུགས་ནི་མེ་ལ་ཀུན་ཏུ་སྦྱར།། 
ཡི་གེ་བརྒྱད་པའི་ས་བོན་ནི།། 
རྣལ་འབྱོར་མ་བརྒྱད་སེམས་དང་བཅས།། 
བདག་ཉིད་དེ་ཉིད་གཙོ་བོ་ཡི།། 
འཁོར་བ་ཐམས་ཅད་གཅོད་མཛད་པ།། 
ཐམས་ཅད་ཀུན་ནས་སྤྱི་བོ་དང་།། 
ཡི་གེ་ཀུན་ནས་གནས་པའོ།། 
ས་བོན་འདི་ནི་ཀུན་ནས་བཟུང་།། 
ཡེ་ཤེས་ས་བོན་ཞེས་བྱའི་མིང་།། 
རྟག་པའི་རྩ་བར་མནན་པ་དང་།། 
སྒྲ་དང་ཐིག་ལེར་སྦྱར་བར་བྱ།། 
དཀར་པོ་ཀུནྡ་ཟླ་བའི་མཆོག།
ཡེ་ཤེས་རྣམ་ཤེས་ས་བོན་ཉིད།། 
རྒྱུ་པའི་གཟུགས་ཀྱི་ས་བོན་ནི།། 
ས་བོན་ས་བོན་དེ་བས་མཆོག།
ཡེ་ཤེས་རྣམས་ཤེས་བྱ་བའི་མིང་།། 
ལས་ཀུན་ལ་ནི་རབ་སྦྱར་བྱ།། 
བྱང་ཆུབ་སེམས་དཔའ་ཞི་བ་ནི།། 
ཞི་བའི་གཟུགས་ཅན་རྫུ་འཕྲུལ་ཆེ།། 
མཐར་ནི་སྭཱ་ཧཱ་རིང་པོར་ལྡན།། 
སྔོན་དུ་བསྙེན་པའི་སྔགས་པ་ཡིས།། 
གཉི་ག་ལུས་ལ་བསྒོམས་ནས་ནི།། 
འདི་ཡིས་ལྷ་མོ་སྦྱར་བར་བྱ།། 
སྔགས་བས་བསྲེག་པའི་སྔགས་པ་ནི།། 
སྔོན་དུ་དབྱུག་པ་མེད་པའོ།། 
ལྷ་མོའམ་ཡང་ན་ལྷ་མོ་ལ།། 
ཁྲོ་བོའི་གཟུགས་འཇོམས་ལ་སོགས་པའི།། 
འཇོམས་པའི་ཡི་གེ་མཐའ་བཞག་སྟེ།། 
བཟླས་ཤིང་བསྙེན་པ་ལ་སོགས་བྱ།། 
གཟུགས་དང་གཟུགས་ཅན་དངོས་པོ་ཡིས།། 
ཁྲོ་བོ་ཁྲོ་མོ་ཁྱད་པར་ཉིད།། 
སྲེག་དང་འཇོམས་པའི་ས་བོན་ནི།། 
ཁྱད་པར་དང་ནི་ཁྱད་པར་ཅན།། 
དེ་ཉིད་དེ་ཉིད་ཀུན་གྱིས་ནི།། 
རབ་ཏུ་སྤྱད་ཅིང་བལྟ་བར་བྱ།། 
དེ་ཉིད་མེད་པའི་སྔགས་པ་ནི།། 
དངོས་གྲུབ་རིང་དུ་བསྟན་པ་ཡིན།། 
བསྒྲུབ་པའི་དུས་སུ་ལྷ་ཉིད་ཀྱི།། 
ས་བོན་མཐའ་ར་བཟླས་པ་བྱ།། 
མཆོག་ཏུ་ཞི་བའི་དེ་ཉིད་ལ།། 
དང་པོ་དབྱངས་ཡིག་མཐའ་རུའོ།། 
ཁྲོ་བོ་མོའི་ལྷ་ལ་ནི།། 
རྡོ་རྗེའི་ས་བོན་མཐའ་མར་རོ།། 
ལྷ་མོ་ཀུན་གྱི་དེ་ཉིད་ལ།། 
བདུད་རྩིའི་ཡི་གེ་མཐའ་མར་རོ།། 
དང་པོ་སྔགས་ཀྱི་ས་བོན་ནི།། 
ཕྱག་འཚལ་གཅིག་ནི་རྣམ་སྤངས་ནས།། 
བདག་ཉིད་མིང་གི་ས་བོན་དང་།། 
གཉི་ག་ཡོངས་སུ་རྫོགས་པའི་རྒྱུ།། 
སྟོང་དང་སྟོང་པའི་ས་བོན་ནི།། 
བར་མ་བསྒྲུབ་པའི་ལྷ་ཉིད་དོ།། 
ཉིན་མོའི་ཡི་གེ་དང་པོ་རུ།། 
བསྒྲུབ་བྱ་སྒྲུབ་པའི་མིང་ཉིད་ནི།། 
དེ་ཡི་སྒྲུབ་པའི་ལས་རྣམས་ནི།། 
རྣལ་འབྱོར་མ་ཡི་རྣམ་པར་མཚོན།། 
སྔགས་པས་སྔོན་གྱི་དུས་སུ་ནི།། 
རབ་ཏུ་བལྟ་ཞིབ་སྤྱད་པར་བྱའོ།། 
ཉིན་མོ་སྟོང་པའི་སྒྲུབ་པ་ནི།། 
འཆི་བར་ཡང་ནི་ཐེ་ཚོམ་མེད།། 
ཉིན་མོ་ཉིན་མོ་ཉིན་མོ་སྒྲུབ།། 
སྟོང་པ་སྟོང་པ་བར་མའོ།། 
གོ་བཟློག་པ་ཡི་ས་བོན་ནི།། 
ལྷག་པའི་ཡི་གེ་བརྩི་བར་བྱེད།། 
ཉིན་བར་བསྒྲུབ་བྱ་ལྷག་མ་ནི།། 
སྒྲུབ་པ་པོ་ལ་བུ་ལོན་ནི།། 
བསྒྲུབ་བྱ་སྟོང་པ་ལྷག་པ་ནི།། 
དག་ཉིད་པས་ན་འདྲས་བུ་མེད།། 
རབ་ཏུ་བལྟ་ཞིང་སྤྱད་པ་ཡིས།། 
སྔགས་ཀྱི་སྒྲུབ་པ་ཤེས་པ་ཡིན།། 
སྔོན་དུ་མ་ནིང་ས་བོན་དང་།། 
དེ་བཞིན་བསྒྲུབ་བྱའི་མ་ནིང་ཉིད།། 
དབུས་སུམ་ནིང་ཡི་གེ་ནི།། 
དངོས་གྲུབ་སྟོང་པར་བཤད་པ་ཡིན།། 
དེ་ཉིད་འདི་ཡི་ས་བོན་གྱིས།། 
རང་འདོད་ལྷ་ཉིད་བསྒྲུབ་པར་བྱ།། 
ཐོག་མ་ཐ་མ་ཁྱད་པར་དུ།། 
དབུས་སུ་བསྒྲུབ་བྱའི་མིང་ཉིད་དོ།། 
མཐོ་དང་དམའ་དང་བར་མ་དང་།། 
ཁྱད་ཉིད་ཀྱང་ནི་ཁྱད་པར་རོ།། 
ཞི་དང་རྒྱས་པ་ལ་སོགས་ལ།། 
ཁྱད་པར་ས་བོན་ལྡན་པ་ཉིད།། 
སྟོང་པའི་སྡེ་ཚན་གཉིས་པ་ལ།། 
རྩ་བར་རེ་ཕ་སྒྲ་ཉིད་དང་།། 
སྟེང་དུ་ཟླ་ཚེས་ཐིག་ལེ་དང་།། 
ཁ་དོག་སེར་པོ་ཀུན་འོད་ལ།། 
ལྷ་མོ་རྣལ་འབྱོར་མ་ཀུན་གྱིས།། 
སྙིང་པོ་ཡི་ནི་སྙིང་པོ་མཆོག།
གོང་དུ་ཕྱག་འཚལ་ཡི་གེ་དང་།། 
འདོན་བཞིན་མིང་ནི་དབུས་སུའོ།། 
མཐའ་དང་མཐའ་ནི་བསྲེག་སོགས་ཉིད།། 
ཐམས་ཅད་དུ་ནི་ཀུན་ནས་ལྡན།། 
སྟོང་པའི་སྡེ་ཚན་གཉིས་པ་ལ།། 
སྤྱི་བོར་ཨེ་ཡི་རྣམ་པས་མཚན།། 
རྩ་བར་ནཱ་ད་ཐིག་ལེར་བཅས།། 
ཁ་དོག་དཀར་པོ་མཉམ་པའི་འོད།། 
དགའ་བྱེད་ལས་ཀྱི་ས་བོན་གྱིས།། 
རྣལ་འབྱོར་མ་ཀུན་དགའ་བར་བྱེད།། 
དེ་ཉིད་ཀུན་གྱི་ས་བོན་ནི།། 
རྣལ་འབྱོར་མ་ཀུན་གྱིས་རབ་སྤྱད།། 
དེ་ནས་སྨན་སོགས་རིམ་པ་ནི།། 
ཁྱད་པར་ཉིད་དུ་སྦྱར་བར་བྱ།། 
བླ་རེ་བླ་རེ་ཉིད་དང་ནི།། 
སྤོས་དང་བདུག་པ་དྲིལ་སོགས།། 
སྔགས་དང་ཕྱག་རྒྱའི་ཆོ་ག་ཡིས།། 
མཁའ་འགྲོའི་གཏོར་མ་བྱིན་བརླབས་པ།། 
སྔོན་དུ་གཉིས་མེད་གཏོར་མར་ལྡན།། 
དྲི་ཡི་མཎྜལ་གྲུ་བཞི་པ།། 
དབུས་སུ་རྣལ་འབྱོར་བས་བྲི་བ།། 
གུར་གུམ་ཤིན་ཏུ་དྲི་ཞིམ་ལྡན།། 
རེའུ་མིག་ཉི་ཤུ་རྩ་ལྔ་པ།། 
བློ་དང་ལྡན་པས་གྲུ་བཞི་བྲི།། 
དབང་པོ་ལ་སོགས་རེའུ་མིག་ནས།། 
བློ་དང་ལྡན་པས་ཡི་གེ་དགོད།། 
དངོས་དང་དངོས་མེད་ལྡན་པ་ཡིས།། 
དེ་ཡི་ས་བོན་སྤང་དབུས་སོ།། 
ཉིན་མོའི་ཡི་གེ་ཐམས་ཅད་ཉིད།། 
ལྷག་མའི་སྡེ་ཚན་བརྒྱད་པ་ཡི།། 
ས་བོན་མཉམ་པར་གཞག་པ་དགོད།། 
སྒྲ་དང་ཐིག་ལེར་ཡང་དག་ལྡན།། 
ཁ་དོག་དམར་པོ་འོད་མཉམ་པའོ།། 
གུ་གུལ་དབང་པོའི་ལག་པ་དད།། 
རྨོངས་བྱེད་རེངས་བྱེད་དེ་བཞིན་སྒྲ།། 
སཏྟ་སི་ཧཱ་ཙམ་པ་ཀ།། 
ཀུ་ཏུ་རུ་དང་ཀོ་ལི་ཀི།། 
སོན་རྩི་ཀ་དང་པ་བླ་དང་།། 
གུ་གུལ་རུ་རྟ་དཱུར་བ་ཀར།། 
མེ་དང་དྲི་དང་གུར་གུམ་དང་།། 
ཙནྡན་གི་ཝང་ཡང་དག་ལྡན།། 
ཤ་ཁར་དང་ལི་ཤི་དང་།། 
པྲི་ཡང་ཀུ་དང་གེ་སར་དང་།། 
ཆུ་སྲིན་སྡེར་མོ་ནུབ་ཕྱོགས་ཆ།། 
རེའུ་མིག་ཀུན་དང་གནས་ཀུན་ཏུ།། 
དབང་པོ་ལ་སོགས་སྨན་རིམ་བཞིན།། 
རྫས་ནི་རེ་རེ་རེ་རེ་དང་།། 
ཆ་ལ་ས་བོན་བཟླས་པར་བྱ།། 
ཕྱག་འཚལ་དང་པོ་བསྲེག་པ་མཐའ།། 
བརྒྱད་དང་བརྒྱད་དུ་བཟླས་པ་བྱ།། 
ཆ་དང་ལྡན་སོགས་ས་བོན་ནི།། 
སྨན་དང་ལྡན་ན་དེ་བས་མཆོག།
བདུད་རྩི་ལྔ་དང་ཡང་དག་ལྡན།། 
གུ་གུལ་ལ་སོགས་སྦྱར་བྱས་ནས།། 
རྒྱལ་པོའི་བཙུན་མོ་རྒྱལ་དབང་ལ།། 
མཁས་པས་བྱིན་པས་དབང་དུ་བྱེད།། 
བདག་ཉིད་ལྔ་ཡི་ལྔ་དང་ནི།། 
ཤ་ད་ཝ་སོགས་སྦྱར་བྱས་ནས།། 
རེ་པའི་རྫས་ལ་བསྒོམས་བྱས་ན།། 
ཇི་ལྟར་སྔོན་དང་སྔོན་བཞིན་ཉིད།། 
རྗེའུ་རིགས་བྲམ་ཟེ་དམངས་རིགས་དང་།། 
སྐྱེས་པའམ་ཡང་ན་བུད་མེད་ལ།། 
བཟའ་བའི་དངོས་པོ་བྱིན་པ་ཡིས།། 
དབང་དུ་འགྱུར་བར་ཡོངས་སུ་གྲགས།། 
སྐྱོ་བྱེད་ལ་སོགས་རྣམ་པ་ལྔ།། 
སོན་རྩི་ཀ་ཡི་ཆ་དང་སྦྱར།། 
བརྟུལ་ཞུགས་དམན་པའི་རིགས་རྣམས་ནི།། 
བདག་ཉིད་ཀྱིས་ནི་དབང་དུ་བྱེད།། 
མེ་ད་ལ་སོགས་སྨན་རིམ་དང་།། 
མི་ཡི་མར་ཁུ་ཡང་དག་ལྡན།། 
མཁས་པས་དཔྱད་ཅིང་བརྟགས་པ་ཡིས།། 
མཉམ་པའི་ཆ་དང་མ་རུ་བྱ།། 
ཐིག་ལེའུ་ནི་སྦྱིན་བྱས་ན།། 
རྒྱལ་པོའི་རིགས་ལ་འགྲོ་བ་དང་།། 
ཐ་སྙད་ལས་ནི་རྣམ་པར་རྒྱལ།། 
འགྲོ་བ་ཡང་དག་རྨོངས་པར་བྱེད།། 
དང་པོ་ཤ་ཁ་ར་སོགས་དང་།། 
ཙནྡན་དང་ནི་རྣམ་པར་སྦྱར།། 
སྡེ་ཚན་གཅིག་གི་ཆ་དང་ནི།། 
ཙནྡན་གྱི་ནི་ཆ་ཉིད་དང་།། 
བྱམས་པའི་གནས་སུ་རྣལ་འབྱོར་པ།། 
ཡན་ལག་ཉིང་ལག་བྱུག་བྱས་ནས།། 
དྲི་ནི་སྣ་ལ་མན་མས་ཙམ་གྱིས།། 
ངེས་པར་དབང་དུ་བྱེད་པའོ།། 
མཚམས་དང་མཚམས་ཀྱིས་ཤ་ཁ་ར།། 
སྦྲང་རྩིའི་ཆ་དང་སྦྱར་ནས་ནི།། 
མཆོག་ཏུ་བསྒོམས་ཤིང་བདུག་པ་ཡིས།། 
ཀུན་ནས་ངེས་པར་དབང་དུ་བྱེད།། 
མཚམས་ཀྱི་ནང་གི་ཀུན་བཟུང་ནས།། 
ཤ་ཁར་ཡི་ཆ་དང་བསྲེ།། 
བདུག་པས་བདུག་ཅིང་བདུག་བྱས་ནས།། 
མི་ནི་ཀུན་ནས་རྨོངས་པར་བྱེད།། 
ཟླ་བའི་དཀྱིལ་འཁོར་དབུས་གནས་པར།། 
ཡེ་ཤེས་མཁའ་འགྲོ་སྤྲུལ་ནས་ནི།། 
ས་བོན་སོ་སོའི་ས་བོན་ཉིད།། 
ཀུན་ནས་བརྒྱ་ཕྲག་གཅིག་ཏུའོ།། 
དེ་བཞིན་དུ་ནི་དམར་པོའི་ལས།། 
དེ་ཡི་རྗེས་ནི་ཀུན་བཟུང་ལ།། 
བདག་ཉིད་ཡེ་ཤེས་ལྟ་རུའོ།། 
ཉི་མའི་ལག་པའི་རྫས་རྣམས་ནི།། 
ཁ་དོག་དམར་པོ་མཉམ་པའི་འོད།། 
དེ་ཉིད་ས་བོན་བཟླས་པ་ཡིས།། 
གཡོ་བ་དང་ནི་ལྟུང་བར་བྱེད།། 
སྙིང་གའི་དཀྱིལ་འཁོར་དབུས་གནས་པར།། 
ཉི་མའི་དཀྱིལ་འཁོར་བསམས་ནས་ནི།། 
དེ་ཡི་དབུས་སུ་ས་བོན་ནི།། 
སྐྱེད་པར་རེ་པ་ཐིག་ལེ་ཅན།། 
ཁྲི་ཕྲག་གཅིག་ཏུ་བཟླས་པ་ཡིས།། 
གཉིས་ཀྱིས་ལྟུང་བའམ་གཡོ་བར་བྱེད།། 
ཕྱི་ནས་གཏོར་མའི་ལས་ཀྱིས་ནི།། 
གཡོ་དང་མི་གཡོ་གྲུབ་པར་བྱེད།། 
གུ་གུལ་ལ་སོགས་སྲིན་བུ་ལྔས།། 
རྩ་བ་བརྒྱད་དང་སྦྱར་བྱས་ནས།། 
ཕྲ་བའི་སྒོ་ང་ཙམ་ཟོས་པས།། 
མོད་ལ་མྱུར་དུ་འཆི་བར་འགྱུར།། 
ཤ་ཏ་ཅ་སོགས་སྲིན་བུ་ནི།། 
འོ་མ་བདུན་པར་སྦྱར་བྱས་པའི།། 
ཞག་བདུན་ལས་ལྷག་པར་ཟོས་ན།། 
འཆི་བ་འདི་ལ་ཐེ་ཚོམ་མེད།། 
སོན་རྩི་ཀར་སོགས་སྲིན་བུ་ལྔ།། 
སྦྲང་རྩི་སྨྱོ་བྱེད་ལྔ་བ་ནི།། 
བཟའ་དང་བཏུང་བ་སྦྱིན་བྱས་ནས།། 
སྐྱོ་བྱེད་མྱོས་བར་འགྱུར་བའོ།། 
མེད་ལ་སོགས་སྲིན་བུ་ལྔ།། 
སྦྲུལ་གྱི་སྒོ་ངར་བཟླས་བྱས་ནས།། 
ཐིག་ལེ་ཙམ་ཞིག་ཟོས་པས་ནི།། 
སྐད་ཅིག་དེ་ལ་མཛེ་ཡིས་འཛིན།། 
ཁ་རའི་སྡེ་ཚན་སྲིན་བུ་ནི།། 
མགོ་ལ་སྒོང་དང་ལྡན་པར།། 
དེ་ཡི་ཕྱེ་མ་ཟོས་པ་ཡིས།། 
མི་ནི་དབྱངས་དང་བྲལ་བར་འགྱུར།། 
མཚམས་ཀྱི་ཁར་ཀུན་བཟུང་ལ།། 
སྦྲང་རྩི་མར་གྱི་ཆ་དང་སྦྱར།། 
དེ་ཡི་ཕྱེ་མ་བཟའ་བྱས་ན།། 
དེ་ཡི་མོད་ལ་གཟིར་བས་འཛིན།། 
མཚམས་ཀྱི་ནང་གི་ཡང་དག་གཟུང་།། 
སྦྲང་རྩི་ལྷན་ཅིག་བསྒོ་བྱས་པའི།། 
ཕྲ་རབ་ཙམ་ཞིག་ཟོས་པ་ཡི།། 
མོད་ལ་རིམས་ཀྱིས་གདུང་བར་བྱེད།། 
དེ་ཉིད་རབ་སྦྱོར་སྙིང་པོ་ནི།། 
གསང་ཞིང་གསང་བའི་ལུང་གི་དོན།། 
ཡེ་ཤེས་ལྡན་ཞིང་བློ་ལྡན་པའི།། 
ལུས་ཀྱི་རིམ་པ་རྣམ་པར་བལྟ།། 
དཀོན་མཆོག་གསུམ་ལ་གནོད་པ་དང་།། 
སློབ་དཔོན་དང་ནི་གསང་སྨོད་པ།། 
སྡིག་གིས་གོས་པར་མི་འགྱུར་ཏེ།། 
རྣལ་འབྱོར་མ་ནི་ཀུན་གྱིས་གསུངས།། 
ལྔ་པའམ་ལྔ་བའི་རིམ་པ་ཞེས་བྱ་བ་བསྟན་པ་རྫོགས་སོ།།།། 
དེ་ནས་གཞན་གྱི་རིམ་པ་ནི།། 
སྨན་རྣམས་ཀྱི་ནི་ཁྱད་པར་ཉིད།། 
དེ་ཉིད་ཀུན་གྱི་མཆོག་འགྱུར་བ།། 
མཆོག་གི་སྙིང་པོ་སྙིང་པོ་ཉིད།། 
སྔོན་གྱི་མཚན་ཉིད་དང་ལྡན་པས།། 
ཆོ་ག་རིམ་བཞིན་སྨན་དང་སྔགས།། 
དེ་ཉིད་གཏོར་མའི་ལས་དང་ནི།། 
དྲི་ཡི་རེའུ་མིག་དགོད་པར་བྱ།། 
བཅུ་དགུ་དང་ནི་སུམ་ཅུ་ཡི།། 
གྲུ་བཞི་པ་ཡི་རེའུ་མིག་དགོད།། 
ཉིན་མོ་སྟོང་པའི་ས་བོན་དང་།། 
སྡེ་ཚན་ཐ་མ་དགོད་པར་བྱ།། 
དབང་པོ་ལ་སོགས་གནས་རྣམས་སུ།། 
དང་པོར་དབྱངས་ཡིག་རིམ་ཇི་བཞིན།། 
རེའུ་མིག་ཀུན་གྱི་ས་བོན་ནི།། 
སྨན་སོགས་བཞིན་དུ་གཞག་པར་བྱ།། 
ན་ཀི་བྷ་ལ་བི་ལིང་ག།། 
རུ་རྟ་བུ་རམ་བྷ་ས་ཀ།། 
ཀ་ས་ལ་སོགས་བདུན་པ་ནི།། 
དབང་ལྡན་ལ་སོགས་གནས་སུ་དགོད།། 
དབང་པོའི་ལག་པ་ཤུ་དག་དང་།། 
རྨོངས་བྱེད་དང་ནི་ཙནྡན་དང་།། 
ཙནྡན་དང་ནི་གུར་གུམ་ཉིད།། 
བདུན་པའི་གནས་སུ་གཞག་པར་བྱ།། 
ཆ་མཉམ་པ་ནི་གཉིས་པའོ།། 
ག་བུར་སཱ་ལི་ཤུ་དག་དང་།། 
གུར་གུམ་རྐུན་མོ་གི་ཝང་དང་།། 
སྦྲང་རྩི་བདུན་པ་ཡི་ནི་ཆ།། 
གསུམ་པའི་རེའུ་མིག་སྡེ་ཚན་ནོ།། 
ས་རྫར་གུ་གུལ་རུ་རྟ་དང་།། 
གྷན་དྷི་ཁ་ར་ཀུན་དུ་རུ།། 
མེ་ཏོག་ཕྲེང་བ་བདུན་པ་ནི།། 
བཞི་པའི་རེའུ་མིག་གནས་སུའོ།། 
ཀ་ཀོ་ལ་དང་ཤ་ཏ་དང་།། 
གེ་སར་སོ་རྩི་རྒྱ་སྐྱེགས་དང་།། 
པ་ཏྲ་བདུན་པའི་ཆ་ཉིད་ནི།། 
ལྔ་པའི་ལས་སུ་ཡོངས་སུ་གྲགས།། 
དྲི་དང་བཅུད་ལེན་ཀྵ་ར་དང་།། 
ཡུང་བ་དང་ནི་ཁ་ར་ཏྲ།། 
ཀྵཽ་དྲི་བི་བི་ལིང་གི་ཆ།། 
དྲུག་པའི་རེའུ་མིག་མིག་ཡིན་ནོ།། 
དན་ཏ་དན་ཏ་ཀུ་སུ་མ།། 
རམས་དང་གར་སྨ་བེ་ཏ་ཀི།། 
སར་རྣམས་ནི་བདུན་པའི་ཆ།། 
བདུན་པའི་སྨན་གྱི་རིམ་པའོ།། 
བརྒྱ་ཕྱེད་གཅིག་གིས་མཚང་བར།། 
རེའུ་མིག་ཀུན་སོགས་སྨན་ཉིད་དོ།། 
རེ་རེ་ལ་ཡང་སྔགས་འདི་ནི།། 
བརྒྱ་ཕྲག་མངོན་པར་རབ་བསྔགས་ཏེ།། 
དང་པོ་ཆུ་སྲིན་སྡེ་ཚན་སོགས།། 
བདག་ཉིད་བདུན་གྱི་བདུན་པ་ནི།། 
མཐར་ནི་ཕྱེ་མ་སྦྱར་བྱས་ཏེ།། 
ཤིན་ཏུ་ཞི་བ་མོར་མཁས་པས་བཏགས།། 
འདུས་པ་རྒྱལ་པོ་རྒྱལ་དབང་གི།། 
བཟའ་དང་བཏུང་དང་ལྡན་པར་སྦྱིན།། 
ཐམས་ཅད་བདག་ཉིད་འདོད་པ་བཞིན།། 
ཀུན་ནས་ཐམས་ཅད་དབང་དུ་འགྱུར།། 
དང་པོ་ལ་སོགས་སྡེ་ཚན་ནི།། 
ཕྲ་ཞིང་ཞིབ་པར་རབ་ཏུ་བྱ།། 
ཕྱེ་མ་ཀུན་ནས་བླངས་ནས་ནི།། 
བདག་ཉིད་མཆིལ་མས་དེ་བཞིན་བདུན།། 
བཟའ་དང་སྟོན་མོར་ཆོ་ག་བཞིན།། 
རབ་ཏུ་མཉམ་པར་བཞག་པས་བྱ།། 
སྐྱེས་པའམ་ནི་བུད་མེད་དམ།། 
ཐམས་ཅད་ཀུན་ནས་འོད་འགྱུར་རོ།། 
དང་པོར་ཤེལ་གྱི་སྡེ་ཚན་ནི།། 
མཉམ་པོར་ཆ་དེ་ཕྱེད་མར་བྱ།། 
མི་ཡི་སྣུམ་དང་ཀུན་ཏུ་སྦྱར།། 
གྲིབ་མ་དང་ནི་གྲིབ་མར་བསྐམས།། 
ཆོ་ལོར་འཇུག་ཅིང་དགའ་བ་དང་།། 
སྔ་དྲོ་ཐིག་ལེ་སྦྱིན་བྱས་ན།། 
རྒྱལ་པོའི་རིགས་ལ་ཉེར་འགྲོ་བ།། 
སྐྱེ་བོ་སྐལ་ཅན་མྱུར་དུ་འགྱུར།། 
ས་རྫ་སྔོན་སོགས་དབང་པོར་སྦྱར།། 
ཕྱེ་མ་ཞིབ་ཏུ་བྱས་ནས་ནི།། 
སྦྲང་རྩི་ཁ་རའི་ཆ་ཉིད་དང་།། 
རང་འདོད་སྤོས་ཆུ་རབ་སྦྱར་ནས།། 
མི་དགའ་བ་ཀུན་དགའ་བ་དང་།། 
ངག་གི་འདྲེན་པ་ཉིད་དུ་འགྱུར།། 
དེ་ཡི་བདུག་པས་བདུགས་པའི་ལུས།། 
འགྲོ་བ་ཀུན་ཏུ་རྨོངས་པར་འགྱུར།། 
ཀ་ཀོ་ལ་སོགས་དང་ལྡན་པས།། 
ཕྱེ་མ་མཉམ་པོར་ཆར་བྱས་ཏེ།། 
ཙནྡན་དང་པོ་ཐམས་ཅད་ཀུན།། 
ཆ་གསུམ་དུ་ནི་བྱ་བར་བྱ།། 
མི་བྱམས་སྨན་ཞིང་བཀུར་པ་ནི།། 
སྐལ་ལྡན་མཛེས་པར་འདོད་འགྱུར་ན།། 
དེ་ཡི་ཡན་ལག་ལ་བྱུགས་ལ།། 
འགྲོ་བ་རྣམ་པར་རྨོངས་བྱེད་ཡིན།། 
དྲི་ཡི་སྡེ་ཚན་བདུན་པར་ནི།། 
ཀ་ཀོ་ལ་སོགས་དང་ལྡན་པར།། 
མར་དང་འོ་མ་དང་བསྲེས་ནས།། 
ཀུན་གྱི་ཆ་དང་སྦྱར་བྱས་ནས།། 
གྲིབ་མའི་གྲིབ་མར་བསྐམ་པར་བྱ།། 
རིགས་དམན་ཀླ་ཀློ་ལ་སོགས་ཀུན།། 
ཡིད་མི་འོང་བ་བྱམས་པར་འགྱུར།། 
འདི་ཡི་སྦྱོར་བ་སྦྱིན་བྱས་ནས།། 
དང་གི་འདོད་བཞིན་བྱེད་པའོ།། 
ད་ན་ཏི་མཉམ་པའི་ཆ་ཉིད་དང་།། 
རྒྱ་སྐྱེགས་ལ་སོགས་ཀུན་གྱི་ཆ།། 
མེ་ལ་བསྲོ་བར་རབ་ཏུ་སྦྱར།། 
ཀ་ར་ན་ཛ་ཡི་རྡོག་མ་ཙམ།། 
ཡིད་དུ་མི་འོང་བ་ཡི་གནས།། 
ཁར་བཅུག་ཀུན་ཏུ་དེ་ཡི་དག།
ཚིག་གསུམ་ཚིག་ཏུ་བརྗོད་པ་ཡིས།། 
བདག་འདོད་པ་བཞིན་དབང་དུ་བྱེད།། 
མཚམས་ཀྱི་དན་ཏི་ལ་སོགས་པ།། 
སྨྱོ་བྱེད་ཆུ་ནི་ལྔ་བ་དང་།། 
བདག་ཉིད་བཅིངས་བར་སྔོན་ལྡན་པས།། 
མཆོག་ཏུ་བསྒོམས་ན་འདུག་པར་བྱ།། 
བདུག་པ་འདི་ཡིས་བདུག་བྱས་ན།། 
སྒྲུབ་པོས་སྣ་ལ་མནམས་ཙམ་གྱིས།། 
དེ་ཡི་རང་འདོད་སུ་ལ་ནི།། 
དབང་དུ་གྱུར་པར་ཡོངས་སུ་གྲགས།། 
མཚམས་ཀྱིས་ར་ལ་སོགས་བླང་།། 
ཕྱེ་མ་ཞིབ་མོར་བྱས་ན་ནི།། 
བདག་ཉིད་དྲི་མ་ལྔ་དང་ནི།། 
ཀུན་ནས་ཆ་ནི་མཉམ་བྱས་ལ།། 
ཕྱེ་མ་ཞིབ་མོ་ཡང་དག་ལྡན།། 
འདི་ཡི་སྨན་དང་ལྡན་པ་ཡིས།། 
བསྒྲུབ་བྱའི་ལུས་ལ་རེག་བྱས་ན།། 
ངེས་པར་དབང་དུ་བྱེད་པའོ།། 
ཆ་དང་ཆ་ཡི་བྱེ་བྲག་ནི།། 
མཁས་ཤིང་བཟོ་བར་བྱས་བར་བྱ།། 
ཁྱད་པར་སྨན་གྱི་ལས་འདི་ནི།། 
ཆོ་ག་བཞིན་དུ་རྣམ་པར་བལྟ།། 
རྡོ་རྗེ་སེམས་དཔར་སྦྱོར་བ་ནི།། 
པདྨའི་གདན་གྱི་གདན་ལ་བཞུགས།། 
ཀུན་ནས་ཡོངས་སུ་རྫོགས་པ་ཡི།། 
བཙོ་མ་གསེར་དང་འདྲ་བའི་འོད།། 
སྙིང་གར་ཉི་མའི་དཀྱིལ་འཁོར་ལ།། 
ཨ་ནི་ཐིག་ལེ་ཡང་དག་ལྡན།། 
འབར་ཞིར་རབ་ཏུ་འབར་བ་ཡིས།། 
བསྒྲུབ་བྱའི་སེམས་ནི་འགྲུགས་པར་བྱེད།། 
མི་འགྱུར་ཡི་གེའི་ཐིག་ལེ་དང་།། 
རྩ་བར་སྒྲ་ཡིས་རབ་ཏུ་སྦྱར།། 
མཐང་ནི་བདུད་རྩིའི་ཡི་གེའི་མིང་།། 
འབུམ་ཕྲག་གཅིག་གིས་རབ་ཏུ་བསྒྲུབ།། 
སྨན་གྱི་སྦྱོར་བར་ལྡན་པ་ནི།། 
ཟླ་བའི་དཀྱིལ་དུ་ཀུན་ནས་བྱ།། 
གཏོར་མ་དེ་ཉིད་བྱིན་བརླབས་ནས།། 
འབུམ་དང་འབུམ་དུ་བསྙེན་པ་བྱ།། 
སྔོན་དུ་ད་ན་ཏིའི་ཡན་ལག་དང་།། 
ཐིག་ལེ་བརྒྱ་པར་ཀུན་ནས་ལྡན།། 
བཟའ་བའི་དངོས་པོས་སྦྱིན་བྱས་ན།། 
མི་ཡི་སྐད་ཅིག་རྣམ་པར་སྤངས།། 
ད་ན་ཏ་ལ་སོགས་སྲིན་བུ་དང་།། 
ར་ཡི་འོ་མར་བསྲེས་བྱས་ན།། 
གང་གིས་ཟོས་པ་ཙམ་གྱིས་ནི།། 
ཞག་བདུན་ན་ནི་ངེས་པར་འཆི།། 
ཀུ་གསུམ་སྲིན་བུ་བདུན་དང་ནི།། 
སྨྱོ་བྱེད་ཆུ་ནི་རྣམ་པ་ལྔ།། 
བཟའ་བར་ཟོས་པ་ཙམ་གྱིས་ནི།། 
སྨྱོ་ཞིང་སྨྱོ་བར་འགྱུར་བའོ།། 
རམས་ཀྱི་ལམ་སོགས་སྡེ་ཚན་དང་།། 
དཀར་པོར་སྲིན་བུ་སྦྱར་ནས་ནི།། 
བཟའ་བའི་དངོས་པོར་སྦྱིན་བྱས་ན།། 
ཐམས་ཅད་ཀུན་ནས་འཐབ་པར་འགྱུར།། 
ཀ་མི་སྲིན་བུའི་སྡེ་ཚན་དང་།། 
མི་ཡི་མར་ཁུ་དང་སྦྱར་ནས།། 
ཕྱེ་མས་ཡན་ལག་ལ་རེག་ན།། 
སྐལ་ངན་མི་བྱམས་པ་དག་ནི།། 
ཙི་ཏེ་སྡེ་ཚན་བདུན་པ་ནི།། 
ནོར་བུར་སྒོང་ལྡན་བཟླས་ནས།། 
ཐིག་ལེ་ཙམ་ཞིག་ཟོས་པ་ཡིས།། 
མོང་ལ་ཚོར་བ་མི་བཟད་འབྱུང་།། 
ས་ཡལ་སོགས་སྡེ་ཚན་དང་།། 
ཉི་ཤུར་ར་ཡི་ཆུ་ཡིས་སྤངས།། 
ཅུང་ཞིག་ཙམ་ཞིག་ཟོས་པ་ཡིས།། 
ཉི་མ་ཉི་ཤུ་ན་དེ་འཆི།། 
དན་ཏི་མཚམས་ཀྱི་སྲིན་བུ་དང་།། 
མར་དང་སྦྲང་རྩི་སྦྱར་ནས་ནི།། 
བཟའ་དང་བཏུང་བ་ཟོས་ནས་ནི།། 
མཛེ་ནད་ཀྱིས་ནི་ཡན་ལག་གཟིར།། 
མཚམས་སོགས་ཐང་ཆུའི་སྲིན་བུ་ནི།། 
བཟའ་དང་བཏུང་བར་རབ་བྱིན་ན།། 
རྣམ་པར་རྨོངས་ཤིང་དྲན་པ་ཉམས།། 
དེ་ཉིད་མེད་ཅིང་མཉམ་གཞག་མེད།། 
རབ་སྦྱོར་སྙིང་པོ་བསྡུས་པ་ཉིད།། 
གསང་ཞིང་གསང་བར་བྱས་པ་ཡི།། 
རྨོངས་ཤིང་བླུན་པའི་སེམས་ཅན་སོགས།། 
སྦྱོར་བ་འདི་ཡིས་ལོངས་སྤྱོད་ལྡན།། 
དཀོན་མཆོག་གསུམ་ལ་བརྙས་པ་དང་།། 
སློབ་དཔོན་དང་ནི་གསང་སྨོད་དང་།། 
སྡིག་གིས་གོས་པར་མི་འགྱུར་བ།། 
རྣལ་འབྱོར་མ་ནི་ཀུན་གྱིས་གསུངས།། 
ཉོན་མོངས་རྨོངས་སོགས་བག་ཆགས་དང་།། 
ཤེས་རབ་ཞན་ཅིང་ཡིད་མི་གཞུངས།། 
སྔགས་ཀྱི་སྣོད་མིན་སྙིང་རྗེ་མེད།། 
སྨན་གྱི་བྱ་བ་ལ་འཇུག་པའོ།། 
གདན་བཞི་པ་ཡི་རྒྱུད་ཀྱིས་ནི།། 
གསུམ་པ་ཡི་ནི་གསུམ་པའོ།། 
དེ་ཡི་སྦྱོར་བ་མཐོང་ནས་ནི།། 
བརྡ་ཡི་སྐད་ཀྱིས་བསྡུས་པའོ།། 
ལེའུ་བཞི་པ་ཞེས་བྱ་པ་རྫོགས་སོ།།།། 
དེ་ཡི་རྩ་བའི་སྙིང་པོའི་དོན།། 
སྔགས་ཀྱི་སྦྱོར་བའི་རིམ་པ་ཡི།། 
དེ་ཉིད་བསྡུས་པའི་འགྲུབ་པའོ།། 
དེ་ཉིད་སྨན་པས་ལུས་ཉོན་མོངས།། 
ཤེས་རབ་ཐབས་ནི་རྒྱུར་གྱུར་པས།། 
རང་འདོད་ལས་ནི་བསྒྲུབ་པར་བྱ།། 
ཤེས་རབ་ཡེ་ཤེས་སྣང་བའོ།། 
ཐབས་ནི་རིགས་པའི་ཚུལ་ཉིད་དོ།། 
རྣལ་འབྱོར་ཤེས་རབ་རྩ་བ་འདི།། 
ཐབས་ནི་དེ་ཡི་གྲོགས་ཉིད་དོ།། 
གང་ཞིག་ཐབས་དང་ཤེས་རབ་ལྡན།། 
ཉོན་མོངས་ལུས་ལས་རྣམ་པར་རྒྱལ།། 
སྲིད་པའི་ཉེས་སྐྱོན་དུ་མ་ཡང་།། 
སྲིད་པ་དང་ནི་རྨོངས་པ་གཞི།། 
དངོས་པོའི་གནས་ནི་མི་རྟག་པས།། 
དེ་ཕྱིར་ཤེས་རབ་ཡོངས་སུ་སྤངས།། 
དངོས་མེད་དངོས་པོ་ཡང་མ་ཡིན།། 
སྐྱེ་པ་དང་ནི་འགག་པ་མེད།། 
དངོས་པོ་ཡོངས་སུ་གནས་པ་མེད།། 
འཇིགས་པ་ཡི་ནི་རྣམ་པ་མེད།
དངོས་དང་དངོས་མེད་ལ་སོགས་མཐའ།། 
དག་དང་མ་དག་དབུས་སུ་ནི།། 
དེ་ཡི་མཚན་ཉིད་སྔོན་ཤེས་ནས།། 
མཉམ་པའི་ལྟ་བ་ལྡན་པར་གཟུང་།། 
གཟུང་དང་འཛིན་པ་རྣམ་གྲོལ་བའི།། 
དངོས་པོའི་འདུ་ཤེས་རྣམ་པར་སྤངས།། 
སངས་རྒྱས་ཀྱིས་རྟོགས་བསྟན་བཅོས་ལས།། 
ཡོངས་སུ་བརྟགས་ནས་སྙིང་པོ་བླང་།། 
དངོས་མེད་དངོས་པོར་གཟུང་པར་བྱ།། 
དངོས་པོའི་རང་བཞིན་རྣམ་པར་སྤངས།། 
དངོས་དང་དངོས་མེད་མཉམ་བྱས་པས།། 
འོ་མ་བསྲུབས་པ་ལས་ནི་མར།། 
མཆོག་གི་སྙིང་པོ་ཡང་དག་བླང་།། 
མཉམ་པར་ལྟ་བ་འབའ་ཞིག་གོ།། 
བསྟན་བཅོས་བསྟན་ཞིང་ཡོངས་ཤེས་ན།། 
དེ་ཡི་མཚན་ཉིད་དངོས་པོ་མེད།། 
ཡང་དག་ལམ་ལ་དམིགས་པ་ཡིས།། 
དངོས་པོ་མཆོག་དང་མཆོག་ཏུ་འགྲུབ།། 
ཇི་བཞིན་གནས་ཀྱི་རིམ་པ་བརྟེན།། 
ཡེ་ཤེས་མཆོག་ཏུ་གོང་ནས་གོང་།། 
གཞན་གྱི་གནས་ལས་འཕངས་པ་ཡི།། 
མངའ་ཡིས་མངའ་ནི་བསྣུན་པར་བྱ།། 
གོང་ནས་གོང་ལ་སོགས་པར་བལྟ།། 
རང་འདོད་དངོས་པོར་ཡང་དག་བླང་།། 
བདུན་པའི་དགྲ་ལས་རྣམ་པར་རྒྱལ།། 
འཁོར་པའི་དགྲ་ཡི་གཡུལ་ཉིད་ནི།། 
གང་ཞིག་ཐབས་དང་ཤེས་རབ་ལྡན།། 
དགྲ་ཡི་དངོས་པོ་གང་དུ་གནས།། 
ལེ་ལོ་གཉིད་དང་འདོད་པ་དང་།། 
ཁྲོ་དང་རྨོངས་པ་སྲོད་པ་དང་།། 
ཁྲོ་བ་ཡིས་ནི་ཡན་ལག་གཟིར།། 
ཐབས་ཀྱིས་བདུད་ནི་རྣམ་པར་སྦངས།། 
ལེ་ལོ་ཉེས་སྐྱོན་ཀུན་གྱི་གནས།། 
གཉིད་ཀྱིས་དགེ་བ་རྣམ་པར་འཇོམས།། 
ཁྲོ་བ་ཡིས་ནི་སྲིང་པས་འདྲེན།། 
འདོད་པས་དྲན་པ་རྣམ་པར་ཉམས།། 
རྨོངས་པ་ཡིས་ནི་གཉིས་ཀྱིས་ནོན།། 
སྲེང་བ་ཡིས་ནི་འཁོར་བར་འཇུག།
བཀྲེས་པས་དམན་ཞིང་སྡང་བ་ཡི།། 
བདུད་བདུན་པོ་ནི་ཡོངས་སུ་སྲངས།། 
ཀུན་ནས་བདུད་ཀྱིས་འབིགས་པ་ཡི།། 
ལུས་ནི་ཉོན་མོངས་སྡུག་བསྔལ་གནས།། 
རང་འདོད་པ་ཡི་སེམས་ཀྱིས་ནི།། 
དུལ་བར་བསྲུབས་ཤིང་མནན་པར་བྱ།། 
གང་དང་གང་གི་ལམ་དུ་ནི།། 
རང་འདོད་སེམས་ཀྱི་འབད་པ་ཡིས།། 
ཐམས་ཅད་སྙིང་པོ་བསྡུས་ནས་ནི།། 
རྣལ་འབྱོར་མཆོག་ནི་བརྩམ་པར་བྱ།། 
རྡོ་རྗེ་ཁུ་ཚུར་དམ་བཅིངས་ནས།། 
སྨོན་ལམ་བླ་མེད་རྒྱུ་ཡི་ནི།། 
ཨོྃ་སྭ་བྷཱ་བ་ཤུདྡྷཱཿ་སརྦྦ་དྷརྨཱཿ་སྭ་བྷཱ་བ་ཤུདྡྷོ྅ཧཾ།
ཡོ་ག་ཤུདྡྷཱཿ་སརྦྦ་དྷརྨཱ་ཡོ་ག་ཤུདྡྷོ྅ཧཾ།
བཛྲ་ཤུདྡྷཱཿ་སརྦྦ་དྷརྨཱ་བཛྲ་ཤུདྡྷོ྅ཧཾ།
སྨོན་ལམ་ཀུན་མཆོག་དོན་དུ་ནི།། 
ལྷ་ཉིད་དམིགས་པར་བྱ་བ་ཡིས།། 
རྣམ་ཤེས་རང་འདོད་པར་བྱས་པས།། 
སྲེད་དང་རྨོངས་པ་རྣམ་པར་སྤངས།། 
ཟླ་བའི་དཀྱིལ་འཁོར་དབུས་གནས་པར།། 
བདག་ཉིད་ལུས་ནི་རྣམ་པར་བརྒྱན།། 
སངས་རྒྱས་ལྔ་ཡི་ཅོད་པན་ཅན།། 
དུང་དང་ཀུནྡ་མཉམ་པའི་འོད།། 
བདག་ཉིད་སེམས་དཔའི་སྐྱིལ་མོ་ཀྲུང་།། 
ཕྱག་ན་རྡོ་རྗེ་དྲིལ་བུ་དང་།། 
སྐུ་ལ་རྒྱན་རྣམས་ཀུན་གྱིས་བརྒྱན།། 
རྡོ་རྗེ་མེ་འོད་རབ་འཕྲོ་བ།། 
འཇིགས་པ་མེད་ཅིང་འཚེ་མེད་པར།། 
དངོས་པོ་དངོས་པོར་བསྒོམ་པར་བྱ།། 
ཨཱ་ལི་ཀཱ་ལི་རབ་སྦྱོར་བས།། 
ས་བོན་ས་བོན་བྱུང་བ་ཡི།། 
ཕྱག་འཚལ་བསྲེག་པ་མཐར་བཞག་པ།། 
རང་འདོད་པ་ཡི་སེམས་ཀྱིས་བཟླ།། 
རིམ་བཞིན་འགགས་པའི་ཕྱི་ནས་ནི།། 
བདག་མེད་ཤིན་ཏུ་མཉམ་པར་གཞག།
གཟུགས་ཀུན་རྣམ་པར་དབུག་ནས་ནི།། 
ཁམས་གསུམ་དུ་ནི་མི་རྟོག་གོ།། 
ཟླ་བ་ལ་སོགས་བདག་ཉིད་མེད།། 
ཀུན་ནས་ཐམས་ཅད་སྟོད་པར་རིག།
སྟོང་ཉིད་སྟོང་པ་སྟོང་ཆེན་དང་།། 
དངོས་མེད་དངོས་པོར་བསྒོམས་པ་ཡིས།། 
བསྒོམས་ནས་ལྷག་མའི་མཐའ་རུ་ནི།། 
རྣམ་ཤེས་སྒྲོན་མ་ལྟ་བུར་འབར།། 
དེ་ཡི་འོད་ཟེར་སྣང་བ་ཡིས།། 
ཁམས་གསུམ་མུན་པ་བསལ་ནས་ནི།། 
འབར་ཞིང་རབ་ཏུ་ཕྲ་བའོ།། 
རྣམ་ཤེས་ཡེ་ཤེས་སྣང་བ་ཉིད།། 
དངོས་དང་དངོས་པོ་མེད་པའི་དབུས།། 
གཟུགས་དང་གཟུགས་མེད་དབུས་ཉིད་དང་།། 
འདུ་ཤེས་འདུ་ཤེས་མེད་པར་ལྡན།། 
ཡུད་ཙམ་ལྟ་བར་རིག་པའོ།། 
གཟུགས་དང་སྟོང་བ་ལ་སོགས་དབུས།། 
འདི་ཡི་མཚན་ཉིད་མཚོན་པ་ཉིད།། 
འགོག་པའི་སྦྱོར་བའི་རིམ་པ་ནི།། 
ཤིན་ཏུ་མཉམ་པར་བཞག་པས་བསྒོམ།། 
ཡན་ལག་གཟིར་མེད་པ་དང་།། 
སེམས་ཀྱི་སྐྱོ་བ་མེད་པ་ཡིས།། 
རིམ་དང་རིམ་པ་ཙམ་བྱས་ནས།། 
འཁོར་བ་གཅོད་ཅིང་གཅོད་པའོ།། 
རྟག་ཏུ་ཉིད་ཀྱི་སེམས་ཀྱིས་ནི།། 
ཡང་དག་བྱང་ཆུབ་རིམ་པ་བསྟན།། 
ཤིན་ཏུ་བཅད་ཅིང་བལྟས་ནས་ནི།། 
རྣལ་འབྱོར་འདི་ནི་བླང་བར་བྱ།། 
ཨོྃ་བྷ་ཏ་ལི་བྟ་ཏ་ལི་པེ་ཏ་མུ་ཁི་ཧཱུྃ་ཕཊ་སྭཱ་ཧཱ།
རྡོ་རྗེ་མཁའ་འགྲོ་རྣལ་འབྱོར་གྱིས།། 
བརྒྱད་བརྒྱ་རུ་ནི་བཟླས་པར་བྱ།། 
གཟུགས་ཀུན་རྫོགས་ཤིང་མཛེས་པ་ཡི།། 
བཙོ་མའི་གསེར་དང་འདྲ་བའི་འོད།། 
པདྨའི་གདན་ལ་བཞུགས་ནས་ནི།། 
རྡོ་རྗེ་འོད་ཟེར་ཀུན་ནས་འཕྲོ།། 
ཡེ་ཤེས་སྦྱོར་བའི་སེམས་ཀྱིས་ནི།། 
སྔགས་པས་འབུམ་ཕྲག་གསུམ་བཟླས་ན།། 
འདོད་དང་གྲོལ་བ་རྒྱ་ཆེན་པོའི།། 
ཕྱིས་ནི་ལས་རྣམས་བརྩམ་པར་བྱ།། 
དུར་ཁྲོད་ཐལ་བ་སོགས་བླངས་ལ།། 
སྣོད་ལ་དཀྱིལ་འཁོར་བྲི་བར་བྱ།། 
དེ་ཡི་སོལ་བའི་ཕྱེ་མ་ཡིས།། 
གང་དུ་དཀྱིལ་འཁོར་སྤྲུལ་བ་ཡིས།། 
གྲུ་བཞི་པ་ལ་སྒོ་བཞི་བ།། 
རྟ་བབས་བཞིས་ནི་རྣམ་པར་བརྒྱན།། 
དེ་ཡི་དབུས་སུ་པདྨ་བྲི།། 
ཐོད་པ་བརྒྱད་ཀྱིས་རྣམ་པར་བརྒྱན།། 
དྲི་དང་བདུག་པ་མར་མེ་དང་།། 
གཏོར་མའི་དེ་ཉིད་དེ་ཉིད་དང་།། 
ཀུན་ནས་ཉ་ཕྱེས་དངོས་པོ་ཡི།། 
སྣ་ཚོགས་མཆོད་པ་རྒྱ་ཆེན་པོ།། 
ཡེ་ཤེས་མཁའ་འགྲོ་དགུག་པ་ནི།། 
ཕོ་ཉ་བཞི་དང་ཀུན་ཏུ་ལྡན།། 
སེང་གེ་སྟག་མོ་ཅེ་སྤྱང་དང་།། 
འུག་པ་མོ་ནི་ཕྱོགས་བཞིར་རོ།། 
ཐམས་ཅད་ཀུན་ནས་ཀུན་ཏུ་ནི།། 
མཉམ་པ་ཉིད་ཀྱི་སེམས་ཀྱིས་མཆོད།། 
དེ་ཡི་ཤར་གྱི་གནས་སུ་ནི།། 
མེ་ཡི་ལས་ནི་རབ་ཏུ་བྱ།། 
དུར་ཁྲོད་ཤིང་གི་ལྷག་མ་དང་།། 
དེ་ཡི་ཤིང་གི་བ་དན་གསུམ།། 
དེའམ་འོན་ཏེ་གདོལ་པའི་མེས།། 
འབད་པས་མེ་ནི་རབ་ཏུ་སྦར།། 
རྡོ་རྗེ་ལྕགས་ཀྱུ་རྒྱ་ཆེན་པོ།། 
མར་དང་སྦྲང་རྩི་བསྲེས་བྱས་པས།། 
མཆོག་གི་སྔགས་ནི་བཟླ་བྱ་ཞིང་།། 
བསྲེགས་པས་ལྷ་མོ་ཚིམ་པར་འགྱུར།། 
ཐམས་ཅད་གནས་དང་ཕྱོགས་ནས་ནི།། 
སྣ་ཚོགས་གཟུགས་ནི་འཇིགས་པ་དང་།། 
མི་བཟད་ཀུ་ཅོ་རབ་སྒྲོགས་ན།། 
འཇིགས་པར་མི་འཇོམས་པར་འགྱུར།། 
དབུང་གི་ཚོགས་ནི་ཡན་ལག་བཞི།། 
རྒྱལ་བོ་མྱུར་དུ་འོང་འགྱུར་ན།། 
དེ་ལ་ཚམ་དམ་སྦྱིན་པར་བྱ།། 
རི་རབ་རི་ལ་སོགས་པ་དང་།། 
ས་གཞི་འུར་འུར་འགུལ་བ་དང་།། 
སྣ་ཚོགས་མི་བཟད་དྲི་དང་ནི།། 
འདྲེན་པའི་སེམས་ནི་འཇིག་མི་བྱ།། 
སེམས་ཅན་ཆེན་པོའི་རྣལ་འབྱོར་པས།། 
ཁྲི་ཕྲག་གཅིག་ཏུ་བསྲེག་བྱས་ན།། 
རྡོ་རྗེ་མཁའ་འགྲོ་བདུན་ཉིད་ནི།། 
འགྲུབ་པར་འདི་ལ་ཐེ་ཚོམ་མེད།། 
སྔགས་དང་ཕྱག་རྒྱའི་བྱ་བ་དང་།། 
གཏོར་མའི་ལས་དང་ལས་ཉིད་དང་།། 
ལུས་ལ་ལྟོས་བ་མེད་པ་ཡིས།། 
འགྲུབ་པར་འདི་ལ་ཐེ་ཚོམ་མེད།། 
ཕྱི་ནས་ཡེ་ཤེས་ལྷ་མོ་ནི།། 
མེ་ཡི་དབུས་སུ་སྟོན་པར་བྱེད།། 
བདུད་རྩི་ལྔ་དང་ལྡན་པ་ཡིས།། 
གཏོར་མ་དང་ནི་ཨརྒྷཾ་དབུལ།། 
ཟབ་ཅིང་རྒྱ་ཆེར་སྒྲོགས་པ་ཡི།། 
དེ་ལ་ལྷ་མོ་ཚིག་ཏུ་བརྗོད།། 
སེམས་ཅན་ཆེན་པོ་ཅི་ཞིག་འགྲུབ།། 
གང་འདོད་དངོས་གྲུབ་རབ་ཏུ་སྨྲོས།། 
དེ་ལ་སྒྲུབ་པོས་སྨྲས་པ་ནི།། 
དངོས་གྲུབ་ཆེན་པོ་འགྲུབ་ལྡན་པའི།། 
གལ་ཏེ་མཆོག་གི་དངོས་གྲུབ་འདོད།། 
གྲུབ་པ་བརྒྱད་ནི་གསོལ་བ་གདབ།། 
བདུད་དང་ཉོན་མོངས་གཟའ་སོགས་ཀྱིས།། 
གལ་ཏེ་ཡིད་གཉིས་སྐྱེས་ནས་ནི།། 
ཏིལ་མར་ཆེན་པོ་དང་ལྡན་པའི།། 
ལྕགས་ཀྱུ་ཆེན་པོ་སྦྱིན་སྲེག་བྱ།། 
རྡོ་རྗེ་སེམས་དཔས་གསུངས་པ་བཞིན།། 
འགྲུབ་པར་འདི་ལ་ཐེ་ཚོམ་མེད།། 
དངོས་གྲུབ་ཐམས་ཅད་རབ་སྟེར་བའི།། 
མཆོག་གི་ལྷ་མོ་བསྒྲུབ་པ་ནི།། 
ལུས་དང་སྲོག་ལ་མི་ལྟོས་པར།། 
མཁས་པ་ཡིས་ནི་བསྒྲུབ་པར་བྱ།། 
དེ་ནས་ཡེ་ཤེས་དེ་ཉིད་མཆོག།
ཤིན་ཏུ་ཕྲ་ལ་རབ་ཞི་བ།། 
གཟུང་དང་འཛིན་པ་རྣམ་པར་སྤངས།། 
འབྱུང་བ་ཀུན་ལ་འདིས་ཁྱབ་པ།། 
འོད་ཀྱི་བདག་ཉིད་གནས་པའི་མི།། 
མ་རིག་ཉོན་མོངས་གཅོད་བྱེད་པ།། 
སྲིད་པ་ལ་སོགས་ཉོན་མོངས་རྣམས།། 
གང་དུག་ནས་ཀྱི་རྣམ་པ་འབྱུང་།། 
ལུས་ལ་སེམས་ཤིང་སེམས་པ་དང་།། 
བཅུ་གཉིས་དུས་ཀྱི་གནས་སུ་ཡང་།། 
གཟུགས་མེད་སེམས་ཀྱི་ལོངས་སྤྱོད་པའོ།། 
རྨོངས་པའི་གནས་དང་གནས་སུ་ནི།། 
སྲིད་པའི་ངོ་བོ་ཉིད་དུ་མཆོད།། 
རྨོངས་པ་གཅོད་སོགས་རྣལ་འབྱོར་པ།། 
སྲིད་པའི་འདམ་སོགས་རྒལ་དཀའ་བ།། 
དག་པའི་ཆོས་ཀྱི་སྒྲོན་མ་ཡིས།། 
སྒྲིབ་པའི་མཚན་མ་འཇོམས་པ་ཡི།། 
ཆོས་དག་པ་ཡི་ཐབས་ཀྱིས་ནི།། 
དག་པའི་ལུས་ནི་སྐྱོན་མེད་པའོ།། 
དངོས་དང་དངོས་མེད་ལྡན་པ་ཡིས།། 
ལེགས་བྱས་ཉེས་བྱས་འདུ་ཤེས་ཅན།། 
འདོད་ཆགས་ལ་སོགས་ཉོན་མོངས་དག།
རྒྱ་མཚོ་ལྟ་བུར་གཏིང་དཔག་དཀའ།། 
བཅུ་གཉིས་ལུས་ཀྱི་བདག་ཉིད་ཅན།། 
རྨོངས་པ་ཡེ་ཤེས་རྣམ་པར་གནས།། 
དག་པའི་ཆོས་ཀྱི་ཆུ་ཡིས་ནི།། 
ལྷན་ཅིག་གནས་པའི་དྲི་མ་འཁྲུ།། 
རང་བཞིན་པདྨའི་དབྱེ་བ་ཡིས།། 
ཉོན་མོངས་ལ་སོགས་གདུང་བ་གཅོད།། 
རྣམ་རྟོག་འཇིགས་པ་ཆེན་པོ་ནི།། 
སྲིད་པའི་རྒྱུ་སྟེ་མེ་བཞིན་ནོ།། 
དེ་ཕྱིར་རྣམ་རྟོག་རིང་དུ་སྤང་།། 
རྣལ་འབྱོར་བ་ཡི་འགྲོ་བ་རྟོགས།། 
མཉམ་ཉིད་སེམས་ནི་བསྐྱེད་བྱས་ནས།། 
ཀུན་ནས་ཐམས་ཅད་མཉམ་པར་བལྟ།། 
རབ་ཏུ་མི་གནས་མིང་ཅན་ལ།། 
ལས་དང་ལས་ཀྱི་མཚན་ཉིད་མེད།། 
བདུད་རྩི་ལྔ་ཡི་རང་བཞིན་ཡང་།། 
བདུད་རྩིས་ལུས་ནི་ཚིམ་པར་བྱ།། 
རྟག་ཏུ་བདུད་རྩིས་མཆོད་པའོ།། 
དངོས་སུ་མེད་ན་རྣམ་པར་བརྟག།
ལྕགས་ཀྱུ་རྣམ་པ་ལྔ་དྲངས་ནས།། 
ཐམས་ཅད་ཀུན་ནས་རིམ་པས་མཆོད།། 
སྦྱོར་བས་མཁའ་འགྲོ་ལ་སོགས་ནི།། 
བདག་ཉིད་དབང་དུ་མྱུར་དུ་འགྱུར།། 
རྟག་ཏུ་དེ་ཉིད་ཀྱིས་བཟའ་ཞིང་།། 
མེད་ན་གཞན་ལས་རྣམ་པར་བརྟག།
གཤེར་བའི་བདུད་རྩི་ཀུན་ནས་བས་མ།། 
བཟའ་བ་ཡང་ན་ཤ་ཉིད་དུ།། 
རྟག་ཏུ་དགའ་བའི་ངོ་བོ་ཡིས།། 
རྟགས་དང་རྣམ་རྟོག་རྣམ་པར་སྤངས།། 
རང་བཞིན་དག་པའི་དཔའ་བོ་ནི།། 
དག་པའི་ལུས་སུ་གདོན་མི་ཟ།། 
རྟག་ཏུ་རྣལ་འབྱོར་བ་སྤངས་པ།། 
བགྲོད་དང་བགྲོད་མིན་རྣམ་པར་སྤངས།། 
ལོ་མའི་དང་ནི་འདབ་མའི་རྒྱུ།། 
སྣོད་ལ་ཐམས་ཅད་མྱུ་གུའི།། 
དེ་ཡི་པདྨ་རྒྱས་བྱེད་པ།། 
དག་པའི་མཚན་མ་དང་པོའོ།། 
ཁ་དོག་ངན་ཞིང་དྲི་མི་ཞིམ།། 
བཏུང་བ་དྲོ་བ་རྣམ་པར་སྤངས།། 
དག་པའི་ངོ་བོ་གཅོད་བྱེད་པ།། 
གཉིས་པའི་མཚན་མར་བསྟན་པའོ།། 
ཀུན་ལ་དགའ་ཞིང་བྱམས་པ་དང་།། 
གནོད་པ་ནམ་ཡང་མི་བྱེད་ཅིང་།། 
སེམས་ཅན་ཀུན་ལ་སྙིང་བརྩེ་བ།། 
གསུམ་པའི་མཚན་མ་ཉིད་དུ་བསྟན།། 
རྟག་ཏུ་སྟོང་པའི་བློ་ལྡན་པས།། 
ཟབ་ཅིང་རྒྱ་ཆེའི་སེམས་ཀྱིས་ནི།། 
ཐམས་ཅད་རྩ་བཞིན་དུ་ནི་སྟོང་།། 
བཞི་པའི་མཚན་མ་ཉིད་དུ་བསྟན།། 
དག་ཅིང་བརྟན་པའི་ངོ་བོ་ཉིད།། 
ལུས་གཅིག་ལ་ནི་རབ་ལྷོས་པ།། 
རྟག་ཏུ་གསང་སོགས་ཟ་བ་ནི།། 
ལྔ་བའི་མཚན་མ་རུ་ནི་གསུངས།། 
བརྩོན་འགྲུས་ཀུན་ནས་ལྡན་པ་དང་།། 
སྦྱིན་དང་ཚུལ་ཁྲིམས་བཟོད་པ་དང་།། 
བསམ་གཏན་མཆོག་ཏུ་བརྟེན་བྱེད་པ།། 
དྲུག་པའི་མཚན་མ་རུ་ནི་བརྟག།
བཟོ་དང་སྒྱུ་རྩལ་ཉན་པ་དང་།། 
རྟག་ཏུ་མཉམ་པའི་སེམས་དང་ནི།། 
རྟག་ཏུ་སེམས་ཅན་དོན་ལ་བརྩོན།། 
བདུན་པ་ཡི་ནི་མཚན་མར་བསྟན།། 
མི་ཤེས་འདམ་དུ་བྱིང་བ་ཡི།། 
སེམས་ཅན་ཀུན་གྱི་བློ་རྟོགས་བྱེད།། 
སྲིད་པ་ཡང་དག་བྱང་ཆུབ་ལམ།། 
མཚན་མ་བརྒྱད་པ་རུ་ནི་བསྟན།། 
འགའ་ཡང་ནམ་དུ་མི་སྨོད་ཅིང་།། 
རྫས་དང་རྫས་མིན་རྣམ་རྟོག་བཅས།། 
གདུག་པའི་བདུད་དང་བགེགས་སོགས་དང་།། 
རྣམ་པར་རྟོག་པས་སྲིད་བར་ལྟུང་།། 
དཀའ་ཐུབ་སྡུག་བསྔལ་མི་བཟད་པས།། 
བསྙེན་པ་འགྲུབ་པར་མི་འགྱུར་ཏེ།། 
ལུས་ནི་དཀའ་བར་སྤྱོད་པ་ཡིས།། 
འཁོར་ཞིང་སྲིད་པའི་མཐའ་རུའོ།། 
རྣམ་རྟོག་མེད་པས་མཉམ་པར་བྱ།། 
དངོས་པོ་མཚན་མའི་སེམས་དང་བཅས།། 
སྦྱོར་བ་གྲུབ་པའི་དོན་དུ་ནི།། 
རྣམ་པར་མི་རྟོག་སེམས་ཀྱིས་བཟའ།། 
བསྒྲུབས་པ་རང་འདོད་སྙིང་པོ་ནི།། 
གཡོང་ང་མི་གཡོ་དངོས་གྲུབ་རྒྱུ།། 
ཆོས་ཀྱི་སྙིང་པོ་སྙིང་པོ་ཉིད།། 
སེམས་ནི་ཡེ་ཤེས་རང་བཞིན་ལྡན།། 
སྦྱོར་བའི་བསྟན་བཅོས་ཆ་ཉིད་ནི།། 
དེ་ཉིད་དེ་ཉིད་ཁྱད་པར་རོ།། 
སྦྱར་དང་བསམ་གཏན་བྱས་པ་ཡིས།། 
རྟག་ཏུ་སེམས་ནི་སྦྱར་བར་བྱ།། 
རྣལ་འབྱོར་རྗེས་རྣལ་འབྱོར་དང་།། 
རྣལ་འབྱོར་ལས་འདས་གནས་ཆེན་པོ།། 
ལས་བཞི་དང་ནི་རབ་ལྡན་པའི།། 
ཡེ་ཤེས་ཀྱིས་ནི་འཁོར་བསྒྲོལ།། 
དང་པོར་བསྐྱེད་རིམ་སྤྱོད་པ་དང་།། 
དབུགས་ཀྱི་སྦྱོར་བ་རིམ་སོགས་དང་།། 
ལས་ལ་སེམས་ཤིང་སེམས་པ་དང་།། 
དང་པོའི་སྦྱོར་བའི་མཚན་ཉིད་དོ།། 
མེ་བཞིན་དུ་ནི་ཟ་བ་དང་།། 
མཉམ་པའི་ཉི་མ་བཞིན་དུ་བལྟ།། 
རྣ་དབང་རླུང་གི་རང་བཞིན་དུ།། 
རྣ་བ་སྒྲ་ཡི་མཆོད་པར་ལྡན།། 
དངོས་པོ་ཀུན་གྱི་རང་བཞིན་ནི།། 
གཟུགས་བརྙན་ལ་སོགས་མཆོད་པའོ།། 
གཏོར་མས་ཇི་སྐད་གསུངས་པ་བཞིན།། 
གཉིས་པ་ཤིན་ཏུ་སྦྱོར་བའོ།། 
དངོས་དང་དངོས་མེད་མཉམ་བྱས་ནས།། 
སངས་རྒྱས་བྱང་ཆུབ་ཡང་དག་སྦྱར།། 
ཕྱག་རྒྱ་ཆེན་པོ་ཡི་ནི་ཐབས།། 
སྦྱོར་བ་ལས་འདས་འདི་ཉིད་དོ།། 
རང་བཞིན་གྱིས་ནི་ལེགས་སྤྱད་ན།། 
ཐམས་ཅད་བདག་མེད་པ་ལས་བྱུང་།། 
ལུས་སོགས་སྟོང་བར་རྟོགས་པ་ནི།། 
བཞི་པ་རྣལ་འབྱོར་ཆེན་པོའོ།། 
འདི་རྣམས་མཚན་ཉིད་ལྡན་པ་ནི།། 
ཆེན་པོའི་སེམས་ཀྱི་སྡོམ་པའོ།། 
རྟག་ཏུ་བྱ་བ་དེར་འཇུག་པས།། 
འབྱུང་ཞིང་འཁོར་བར་སྒྲོལ་བའོ།། 
སྤྱན་ནི་པདྨ་ལྟར་ཡངས་ཤིང་།། 
བཞིན་ནི་མེ་ཏོག་རྒྱས་པ་འདྲ།། 
འདོད་པ་ལྔ་པོ་ཉེ་བར་བསྟེན།། 
བདེ་བར་སྤྱོ་ཅིང་བདེ་བར་རེག།
འདོད་པ་ཀུན་དང་ཉེར་ལྡན་པ།། 
བདེ་བའི་སེམས་ཀྱིས་བསྒྲུབ་པར་བྱ།། 
རྣམ་པར་རྟོག་པའི་རྣལ་འབྱོར་པས།། 
སྲིད་པར་འཁོར་ཞིང་འཇུག་པའོ།། 
ཡིད་དུ་འོང་བའི་ས་ཕྱོགས་སུ།། 
བདེ་བའི་སྟན་ལ་འདུག་ནས་ནི།། 
རང་བཞིན་ལྡན་པའི་ལས་ཀྱིས་ནི།། 
མཁས་པ་ཡིས་ནི་བསྒོམ་པར་བྱ།། 
ཟླ་བ་ཉི་མ་ཁ་སྦྱར་ནས།། 
སོར་མོ་འབྲེལ་པར་བྱས་ནས་ནི།། 
དྲི་མེད་གསུམ་དང་དུད་པས་སྤྲེལ།། 
སེམས་མ་རྡོ་རྗེ་རབ་ཏུ་གྲགས།། 
ཚམ་དམ་ཕུར་བུ་ར་བ་དང་།། 
དྲ་བ་ཐམས་ཅད་ལས་ཉིད་དོ།། 
འབར་བའི་ཕྲེང་བ་མཉམ་པའི་འོད།། 
འདི་ཡི་ཕྱག་རྒྱར་བསྟན་པར་བྱ།། 
ཁ་གའི་ཕྱོགས་གཞན་ཉིད་དང་ནི།། 
རྩ་བར་རླུང་དབང་གནོན་པ་དང་།། 
སྤྱི་བོར་འབར་བའི་རེ་བ་དང་།། 
མཚན་མའི་མངའ་བདག་གིས་བརྒྱན་ཅིང་།། 
རྟག་ཏུ་ཞི་ཞིང་མཆོག་གི་གནས།། 
འབར་བའི་ཕྲེང་བ་མཉམ་པའི་འོད།། 
འདི་ལྟར་ས་བོན་མདོར་བྱས་པ།། 
ཐམས་ཅད་ལས་ནི་བསྒྲུབ་པའོ།། 
ལུས་ལ་སྒྲ་ཡིས་ཀུན་ཏུ་དགང་།། 
གཟུགས་ལ་སོགས་པ་ཟད་པར་བྱེད།། 
ས་བོན་ལུས་ཀྱི་བདག་ཉིད་ནི།། 
ས་བོན་ལྷག་མ་བསམ་པར་བྱ།། 
གོ་ཆའི་བསྲུང་བ་དང་བྲལ་ཞིང་།། 
ཐམས་ཅད་ཡན་ལག་དྲུག་གི་ལས།། 
སྟོང་པའི་དེ་ཉིད་སྙིང་པོ་ནི།། 
སྔོན་གྱི་མཚན་ཉིད་ཡང་དག་ལྡན།། 
སྨད་པ་དང་ནི་བསྟོད་པའང་མེད།། 
ཅི་འབྱོར་དག་པའི་བཟའ་བ་དང་།། 
དབང་པོ་ཡུལ་དང་ལོངས་སྤྱོད་ནི།། 
མཉམ་པ་ཉིད་དུ་སེམས་ཀྱིས་བྱ།། 
སྔོན་དུ་རིག་པས་སྨོན་ལམ་རྣམས།། 
བསྒྲུབ་བྱ་བསྒྲུབ་པའི་འབྲས་བུ་རྟོགས།། 
གང་ཞིང་ཡིད་ལ་འདོད་སྤྱོད་པ།། 
དེ་ཡི་ཐབས་ནི་རྡོ་རྗེའི།། 
རྡོ་རྗེ་ཁུ་ཚུར་གཉིས་བཅིངས་ནས།། 
རྐེད་པའི་ཕྱོགས་སུ་བཟུང་ནས་ནི།། 
ཧཱུྃ་གི་དབྱངས་ཀྱིས་ཀུན་བཀང་ཞིང་།། 
གྲུབ་པའི་གླུ་ཡིས་མཉམ་པར་བྱ།། 
ཛ་ཛ་ཛ་ཛ།
རྡོ་རྗེ་སེམས་དཔའི་དངོས་གྲུབ་བཞུགས་པའི་བདག་པོ་ཁྱོད།། 
ཧ་ཧ་ཧ་ཧ།
ཧཱུྃ་ཡིག་མགོན་པོ་དམ་ཚིག་བདག་པོ་བདག་ཕྱག་འཚལ།། 
བ་བ་བ་བ།
རྡོ་རྗེ་སྒྲོག་གི་གསང་བ་ལས་བྱུང་སྐུ་འཛིན་པ།། 
ཨ་ཨ་ཨ་ཨ།
ཨ་ཧོ་མ་གུ་པའི་རྡོ་རྗེ་ཨཱ་ལི་གཅིག་ཏུ་ཐིམ་པར་ཧཱུྃ།། 
འདི་ལྟར་གསང་བའི་གླུ་ཆེན་པོ།། 
རྣལ་འབྱོར་མ་ཀུན་ཚིམ་བྱེད་པ།། 
རྩེ་གཅིག་རྣལ་འབྱོར་སེམས་བཅས་པས།། 
ཁུ་བྱུག་སྐད་ལྟར་སྙན་པའི་སྒྲས།། 
ནམ་མཁའི་ཁམས་ཀྱི་མཐའ་ཀླས་པ།། 
ཁམས་གསུམ་སྙིང་པོའི་དབུས་སུ་ནི།། 
རླུང་གི་ནམ་མཁའ་ལྟར་དག་པས།། 
སེམས་ཉིད་རླུང་བཞིན་ནམ་མཁར་བརྗོད།། 
རླུང་གི་དཀྱིལ་འཁོར་དབུས་གནས་པར།། 
ཟླ་བའི་དཀྱིལ་འཁོར་བསམ་པར་བྱ།། 
དེ་ཡི་དབུས་སུ་རབ་མཛེས་པའི།། 
ཨཱ་ལི་ས་བོན་འོད་དང་བཅས།། 
ལས་ཀྱི་ས་བོན་མདོག་ཏུ་ནི།། 
མཉམ་པར་གཞག་པས་བསྒོམ་པར་བྱ།། 
འབྱིན་དང་སྡུད་ཅིང་གཅོད་མཛད་མ།། 
ཨཱ་ལིའི་ས་བོན་རབ་ཏུ་གྲགས།། 
ཇི་ལྟར་སྡེ་ཚན་གསུམ་པ་ཡི།། 
ཡི་གེ་གསུམ་པ་བཟུང་བྱས་ཏེ།། 
གློ་རུ་དབྱུག་པ་རྡོ་རྗེ་དང་།། 
འོག་བག་གིས་ནི་དཀྲི་བར་བྱ།། 
འདི་ལྟར་རྣལ་འབྱོར་མཆོག་བསྒོམ་པ།། 
འཁོར་བ་ཐམས་ཅད་གཅོད་པར་བྱེད།། 
ཕྱི་ནས་བདག་ཉིད་ལུས་པོ་ནི།། 
སེམས་དཔའ་ཆེན་པོ་རྡོ་རྗེ་འཛིན།། 
ཀུན་ནས་ཆུ་ཡིས་གང་བར་ནི།། 
ཕྱོགས་བརྒྱད་དུ་ནི་མཉམ་པར་རོ།། 
དེ་ཡི་དབུས་སུ་རབ་མཛེས་པའི།། 
པདྨ་དཀར་པོ་ཡིད་འོང་བའི།། 
རླུང་གི་དཀྱིལ་འཁོར་དབུས་གནས་པར།། 
འོ་མ་ཟླ་བའི་བོན་འཛིན།། 
གདུགས་དཀར་པོ་ཡིས་མངོན་པར་བཀབ།། 
འོད་ཟེར་འབར་བ་རྣམ་མང་པོ།། 
དེ་ཡི་ས་བོན་ལས་སྐྱེས་པ།། 
རྡོ་རྗེ་སེམས་དཔའི་བདག་ཉིད་ནི།། 
ཀུན་དཀར་དང་ཟླ་བའི་མདོག།
ཕྱག་གཉིས་པ་ལ་མཛེས་པའི་བྲང་།། 
དབུ་རྒྱན་སངས་རྒྱས་ལྔ་ཡི་དངོས།། 
སེམས་དཔའི་སྐྱིལ་མོ་ཀྲུང་གིས་བཞུགས།། 
རྡོ་རྗེ་སྙིང་གར་མཐའ་འཛིན་ཅིང་།། 
གཡོན་པ་དྲིལ་བུ་དཀུ་རུ་བརྟེན།། 
སྒེག་ཅིང་སྤྲོ་བའི་རང་བཞིན་དང་།། 
རྒྱན་རྣམས་ཀུན་གྱིས་རྣམ་པར་བརྒྱན།། 
འོད་ཟེར་འབར་བ་རྣམ་མང་པོ།། 
དངོས་པོའི་ཚོན་གྱིས་བཙོ་བར་བྱ།། 
སངས་རྒྱས་སྤྲིན་གྱིས་རབ་རྒྱས་པའི།། 
རྡོ་རྗེ་རྣོན་པོའི་འོད་འཕྲོ་བ།། 
འཇིགས་པ་མེད་ཅིང་གནོད་མེད་པར།། 
དངོས་པོས་དངོས་པོ་བསྒོམ་པར་བྱ།། 
བཟླས་འདོད་པ་ཡི་རྣལ་འབྱོར་པས།། 
སྤྲོ་བའི་སེམས་ཀྱིས་མཉམ་པར་བསྒོམ།། 
དབུས་སུ་མཆོག་གི་ས་བོན་དང་།། 
ཕྱག་འཚལ་ཨཱ་ལིར་མཐར་བཞག་པ།། 
ཡི་གེ་དྲུག་པའི་སྔགས་ཆེན་པོ།། 
སངས་རྒྱས་ཀུན་གྱིས་གསུངས་པའོ།། 
ཟློས་དང་བསམ་གཏན་རྣལ་འབྱོར་པས།། 
རང་འདོད་ལས་ནི་མངོན་པར་འགྲུབ།། 
འབུམ་ཕྲག་གསུམ་དུ་བསྙེན་པ་ཡིས།། 
དེ་ནས་དེ་ཡི་མངོན་དུ་འགྲུབ།། 
དེ་ནས་ཀུན་གྱི་སྙིང་པོ་ནི།། 
སྐྱེ་དང་འཇིག་དང་རྣམ་བྲལ་བ།། 
གཉིས་མེད་ཡེ་ཤེས་རྣལ་འབྱོར་བས།། 
འདོད་བཞིན་ཡེ་ཤེས་གནས་རྙེད་པའོ།། 
རྡོ་རྗེ་དྲིལ་བུ་དེ་ཉིད་དང་།། 
ཡེ་ཤེས་སྐུ་ནི་གཉིས་ཀྱི་གཟུགས།། 
རྡོ་རྗེ་གཡས་བརྐྱང་གནས་ནས་ནི།། 
དྲིལ་བུ་མནན་པའི་རྐང་པས་གནོན།། 
པདྨ་རྡོ་རྗེ་སྦྱར་བྱས་ནས།། 
ཕྱག་རྒྱ་འཆིང་བར་མཆོག་ཏུ་བརྩོན།། 
དྲིལ་བུ་ལག་གཉིས་ཀྱིས་མགྲིན་པར།། 
རྡོ་རྗེ་གཅིག་གིས་ནུ་མར་རེག།
གཡོན་པས་གཞུང་ཚིགས་མཐའ་རུའོ།། 
ཚེམས་ཀྱིས་མ་མཆུ་བཙིར་མཛད་ཅིང་།། 
གཉིས་ཀྱིས་སེམས་ཀྱི་མཆོག་བརྩོན་པར།། 
དངོས་པོས་དངོས་པོ་བསྒོམ་པར་བྱ།། 
སྟེང་དང་འོག་དང་དབུས་གཉིས་དང་།། 
ནམ་མཁའི་དབྱིངས་ཀྱི་མཐའ་ཀླས་པར།། 
ཐམས་ཅད་སྟོང་པའི་དེ་ཉིད་ནི།། 
སེམས་ཀྱིས་རབ་ཏུ་སྤྱད་པར་བྱ།། 
མཐར་ནི་སྒྲོན་མའི་རྣམ་པའོ།། 
དབུས་སུ་ཨཱ་ལིའི་ས་བོན་ནི།། 
འབར་བའི་ཕྲེང་བ་རབ་ཏུ་འཕྲོ།། 
ཁམས་གསུམ་ཀུན་གྱི་ཆ་དང་བཅས།། 
ཕྱིས་ནི་གཟུགས་ཉིད་ཡོངས་རྫོགས་པ།། 
གཉིས་ཀ་ཡིད་འོང་གཟུགས་མཛེས་པའོ།། 
དབྱིག་པ་རྡོ་རྗེ་འཇམ་པའི་མགོན།། 
འོད་དཔག་ཤེས་རབ་ཀྱི་ནི་གཞི།། 
རྡོ་རྗེ་དྲིལ་བུ་རབ་སྦྱོར་བས།། 
མཆོག་གི་གོ་འཕང་བསྒྲུབ་པར་བྱ།། 
རྡོ་རྗེ་གསང་བས་མཚན་ནས་ནི།། 
གཉིས་ཀ་འཁྱུད་ནས་བཟླས་པར་བྱ།། 
ཕྱག་འཚལ་བསྲེག་པ་མཐར་བཞག་ནས།། 
དབུས་སུ་ཨཱ་ལིའི་ས་བོན་ནི།། 
རྟག་པ་མཆོག་ཏུ་ཕྲ་བ་ཉིད།། 
བདེ་བའི་སེམས་ཀྱིས་བསྒྲུབ་པར་བྱ།། 
ཡིད་ཀྱི་མཆོད་པའི་ཆོ་ག་ཡིས།། 
ཀུན་ནས་ཡིད་ཀྱིས་བསྒྲུབ་པར་བྱ།། 
ཤེས་རབ་རྡོ་རྗེ་ཡང་དག་པར་སྦྱོར་བའི་ལེའུ་རྫོགས་སོ།།།། 
དེ་ནས་ཐམས་ཅད་སྙིང་པོ་ནི།། 
མཆོག་གི་གཙོ་བོ་བསྡུས་པའོ།། 
སྦྱོར་བའི་རྒྱུད་ཀྱི་རྗེས་འབྲངས་ནས།། 
གུས་པ་ཡིས་ནི་གཟུང་བར་བྱ།། 
ཤེལ་གྱི་རྣམ་པའི་སེམས་ཀྱིས་ནི།། 
དག་པའི་དངོས་པོར་བཟའ་བར་བྱ།། 
སྔོན་གྱི་མཚན་ཉིད་དང་ལྡན་པ།། 
དག་པའི་ངོ་བོར་བསྒོམ་པ་ཉིད།། 
དེ་ནས་རྟོག་པ་མི་རྟོག་པ།། 
བཟའ་དང་བཟའ་མིན་མཉམ་པ་ཉིད།། 
བཏུང་དང་མི་བཏུང་རང་འདོད་དུའོ།། 
འཁོར་བའི་ཕ་རོལ་རྒལ་འདོད་པས།། 
སྔོན་དུ་དབང་བསྐུར་དཔའ་བོ་རྣམས།། 
འབད་པས་བརྟུལ་ཞུགས་གཟུང་བར་བྱ།། 
རིམ་པ་བཞིན་དུ་ཟླ་བ་དང་།། 
ཉི་མ་འམ་ནི་ལོ་དུས་སུ།། 
བརྟུལ་ཞུགས་མཚན་ཉིད་བཞི་པའོ།། 
ཡོན་ཏན་དེ་ཡི་ཡོངས་སུ་བཟའ།། 
བཅྭ་ལྔ་དང་ནི་བཅུ་བཞི་དང་།། 
ཁྱད་པར་དུ་ནི་ཚེས་བརྒྱད་ལའོ།། 
བརྟུལ་ཞུགས་རིམ་པ་འདི་ཉིད་ནི།། 
ནན་ཏན་གྱིས་ནི་གཏོར་མ་སྦྱིན།། 
དེ་ཡི་ལས་རྣམས་ཐམས་ཅད་ནི།། 
ཡེ་ཤེས་དེ་ཉིད་འབྲས་བུ་སོགས།། 
དེ་ལྟར་བདེན་པའི་སྔགས་ཀུན་གྱིས།། 
འགྲུབ་པར་འདི་ལ་ཐེ་ཚོམ་མེད།། 
བཟའ་སོགས་སྟོན་མོའི་རྣལ་འབྱར་པས།། 
ཟླ་བ་ཐ་མའི་ཉི་མ་གཟུང་།། 
རང་འདོད་ཆོས་ནི་རབ་བརྟགས་ན།། 
ཐམས་ཅད་སྔགས་ནི་འགྲུབ་པར་འགྱུར།། 
བརྟུལ་ཞུགས་ལྡན་པ་ཉིན་རེའམ།། 
གལ་ཏེ་མ་འབྱོར་པ་ན་ཡང་།། 
དབྱར་ཟླ་འབྲིང་པོའི་ཐ་མ་ནི།། 
ལོ་ཡི་ཉི་མ་གཟུང་བར་བྱ།། 
མཚན་ཉིད་ཇི་ལྟར་གསུངས་པ་བཞིན།། 
སྐྱོན་མེད་སྔགས་ཀྱིས་སྦྱིན་བྱས་ནས།། 
དེ་ཡིས་དུས་རྣམས་ཐམས་ཅད་དུ།། 
དཔལ་དང་ཕུན་ཚོགས་མདུན་ན་གནས།། 
རྣལ་འབྱོར་ཆོས་སོགས་ལ་དགའ་བས།། 
གཉིས་མེད་གྲོགས་མཆོག་རབ་ལྡན་པས།། 
དེ་ཡིས་ཆོས་ལ་བརྟེན་ནས་ནི།། 
མཆོག་གི་གོ་འཕང་བསྒྲུབ་པར་བྱ།། 
སྟོང་ཉིད་ཀྱིས་ནི་གཟུགས་འཇིག་ཅིང་།། 
བླངས་པའི་ཆོས་རྣམས་ཟད་པར་བྱེད།། 
ཐམས་ཅད་སྡོམ་པ་ནམ་མཁའ་ནི།། 
ཤིན་ཏུ་མཉམ་པར་གཞག་པས་བསམ།། 
ཐམས་ཅད་ནམ་མཁའི་གནས་སུ་ནི།། 
འོ་མ་ཟླ་བའི་ས་བོན་བསམ།། 
འོད་ཟེར་འབར་བ་མང་པོ་ནི།། 
དཀར་དང་ཀུནྡ་ཟླ་བའི་མདོག།
ཨཱ་ལིའི་ས་བོན་མཆོག་གཙོ་བོ།། 
དབུགས་མི་གཡོ་བས་བསྒོམ་པར་བྱ།། 
སྐད་ཅིག་རྣམ་པར་སྦྱོར་བ་ཡིས།། 
ཡེ་ཤེས་མཁའ་འགྲོ་བདག་ཉིད་ནི།། 
ཞལ་གསུམ་ཕྱག་ནི་དྲུག་པ་ཉིད།། 
ཁ་དོག་སྔོན་པོ་མཉམ་པའི་འོད།། 
སེམས་དཔའི་སྐྱིལ་མོ་ཀྲུང་གིས་བཞུགས།། 
ཉི་མའི་དཀྱིལ་འཁོར་གྱིས་བརྒྱན་པ།། 
སྟེང་དུ་རྡོ་རྗེ་ཅོད་པན་དང་།། 
སངས་རྒྱས་ལྔ་ཡིས་དབུ་ལ་བརྒྱན།། 
རྒོད་དང་ཁྲོ་དང་སྒེག་པ་དང་།། 
སྤྱན་གསུམ་གྱིས་ནི་རྣམ་པར་བརྒྱན།། 
སྨད་གཡོགས་གླང་ཆེན་པགས་པ་དང་།། 
མི་ཡི་པགས་པ་རབ་ཏུ་གསོལ།། 
མི་ཡི་ཡན་ལག་ལྔ་རུས་པའི།། 
རྒྱན་ཀུན་གྱིས་ནི་རབ་ཏུ་བརྒྱན།། 
སྐྲ་ཡི་རྩེ་མོ་རབ་འཇམ་ཞིང་།། 
མེ་འབར་བ་དང་མཉམ་པའི་འོད།། 
དང་པོའི་ཕྱག་ན་ཁ་ཊྭཱྃ་ག།། 
གཉིས་པ་ན་ནི་དགྲ་སྟ་བསྣམས།། 
གསུམ་པ་ན་ནི་རྡོ་རྗེའོ།། 
གཡོན་པ་སྡིགས་མཛུབ་ཞགས་པ་དང་།། 
གཉིས་པ་ཐོད་པ་ཁྲག་གིས་བཀང་།། 
རལ་གྲིའི་ཕྱག་ནི་སྟེང་དུའོ།། 
རྡོ་རྗེ་འོད་ཟེར་དྲི་མ་མེད།། 
སངས་རྒྱས་སྤྲིན་ལྟར་རབ་འཕྲོ་བ།། 
ས་ཡི་དབུས་སུ་རྣམ་རོལ་བར།། 
དངོས་པོས་དངོས་པོ་བསྒོམ་པར་བྱ།། 
འུག་པ་ཅེ་སྤྱང་སེང་གེ་དང་།། 
སྟག་མོ་ཕྱོགས་སུ་རྣམ་པར་བསྒོམ།། 
བྱ་རོག་ཅེ་སྤྱང་བྱ་རྒོད་དང་།། 
ཙ་ལི་ཀ་ཡི་མཚམས་སུ་དགོད།། 
འཇིགས་པའི་སྒྲ་སྒྲོགས་མཆེ་བ་གཙིགས།། 
ཧ་ཧཱུྃ་རྣམ་པར་འཇིགས་པར་བྱེད།། 
འདི་ལྟར་མཁའ་འགྲོ་རྒྱལ་དབང་མ།། 
བདག་ཉིད་སེམས་ཀྱིས་བསྒོམ་པར་བྱ།། 
རང་གི་དབུགས་ལས་ཕྱུང་ནས་ནི།། 
གཟུགས་བརྙན་ལ་སོགས་དགོད་པར་བྱ།། 
རྣལ་འབྱོར་པ་ཡི་བྲིས་སྐུ་སོགས།། 
དེ་ཡི་གནས་སུ་ཀུན་ཏུ་བསམ།། 
འདོད་དང་གྲོལ་བའི་གོ་འཕང་གནས།། 
གཉིས་མེད་གཏོར་མའི་ལྷ་ཉིད་ཡིན།། 
སྦྱོར་བའི་སྒོ་ནས་སྒྲུབ་པ་པོས།། 
འདི་ཡི་མཆོད་པའི་ཆོ་ག་བཤད།། 
བཟའ་དང་སྟོན་མོ་དེ་ཉིད་དང་།། 
གསང་བའི་མཆོད་པས་རབ་ཏུ་མཆོད།། 
སྙིང་གའི་དཀྱིལ་འཁོར་དབུས་གནས་པར།། 
སེམས་ཀྱིས་ཧཱུྃ་གི་ས་བོན་ལས།། 
དེ་ཡི་གཟུགས་ལ་སོགས་བསྐྱེད་པ།། 
རྡོ་རྗེ་སེམས་དཔའི་བདག་ཉིད་དགོད།། 
བཟའ་བ་ལ་སོགས་ཁྱད་པར་ཉིད།། 
དག་པའི་དངོས་པོར་བསྒོམས་ནས་ནི།། 
བསྒྲུབ་པ་ཤིན་ཏུ་མཉམ་གཞག་པས།། 
ཡུད་ཙམ་གྱིས་ནི་སྦྱོར་བ་ཡིས།། 
ཨོྃ་ཧ་ཧོ་ཧྲཱིཿ་སྭཱ་ཧཱ།
ཨོཾ་གྱིས་འབར་བར་བསམ་པ་དང་།། 
ཧ་ཡི་རྣམ་པས་སོ་སོར་རྟོགས།། 
ས་བོན་ཧོ་ཡིས་སྣང་པར་བྱས།། 
ཧྲཱིཿ་ཡི་རྣམ་པས་དྲི་མ་སྦྱོང་།། 
ལུས་ཀྱི་ལྷ་ཉིད་ཚིམ་པའི་ཕྱིར།། 
ཨ་ཡི་རྣམ་པར་རྟོགས་པར་བྱ།། 
ས་བོན་ལྔ་ཡིས་ལྷ་ཉིད་ནི།། 
སངས་རྒྱས་ལྔ་ཉིད་མངོན་པར་ཐིམ།། 
ཨོྃ་ཛྃ་གྷྲྃ་ཏྲཱྃ་ཧཱུྃ་ཨ་སྭཱ་ཧཱ།
བཟའ་བ་ལ་སོགས་ཁྱད་པར་ཉིད།། 
སྔགས་འདི་ཡིས་ནི་གཟུང་བར་བྱ།། 
ཨོཾ་གྱིས་རྣམ་པས་ལུས་དང་ནི།། 
ཛྃ་གྱིས་རྣམ་པས་གཟུང་བ་དང་།། 
གྷྲྃ་གྱིས་རྣམ་པར་ལྟོ་བ་དང་།། 
ཏྲཱྃ་གིས་རྣམ་པར་དྲི་མེད་ལུས།། 
ཧཱུྃ་གིས་རྣམ་པས་སྤྱད་པར་བྱེ།། 
སེམས་ཀྱིས་སྙིང་གར་ཡི་གེ་ཨ།། 
དེ་ཉིད་རྟག་ཏུ་མཆོད་བྱས་ན།། 
རྣལ་འབྱོར་པ་ཡིས་སྡིག་སྦྱང་བྱ།། 
དྲི་དང་མར་མེ་མེ་ཏོག་དང་།། 
ལྷ་བཤོས་དང་ནི་གཏོར་མ་ཡིས།། 
གླུ་ཡི་དུས་སུ་དབྱངས་སྙན་དང་།། 
པི་ཝང་གླིང་བུ་ལ་སོགས་སྦྱར།། 
རྟག་ཏུ་དེ་དག་གིས་མཆོད་ཅིང་།། 
རྡོ་རྗེ་སེམས་དཔའ་བདག་ཉིད་བརྗོད།། 
འགྲོ་དང་ཉལ་དང་འདུག་པ་དང་།། 
འཆག་དང་ཐམས་ཅད་དུས་ཉིད་དུ།། 
རྟག་ཏུ་སེམས་ཤིང་སེམས་པ་ཡིས།། 
རྡོ་རྗེ་སེམས་དཔའ་བསམ་པར་བྱ།། 
ཨོཾ་ཨ་མུ་ཧཱུྃ་སྭཱ་ཧཱ།
ཡེ་ཤེས་གཟུགས་བརྙན་སྦྱོར་བ་ཡིས།། 
ས་བོན་འདི་ནི་བཟླས་བྱས་ན།། 
སྡིག་པ་ཐམས་ཅད་ཐག་བསྲིངས་ཤིང་།། 
རང་འདོད་ལས་ནི་འགྲུབ་པར་འགྱུར།། 
འབྱུང་བ་ལྔ་ལས་གྱུར་པའི་སྡིག།
གང་གིས་གསང་བ་དབྱེ་བྱས་པའང་།། 
རྟག་ཏུ་བསྒོམ་ཞིང་བཟླས་བྱས་ན།། 
སྡིག་པ་ཀུན་ལས་གྲོལ་བར་འགྱུར།། 
ཨོཾ་ཀ་ར་ཀ་ར་པྲ་ཛྲྭཱ་མ་ཧཱ་ཏཱིཀྵྞ་པཉྩ་ཨོཾ་བུདྡྷེ་ཧ།
ཨོཾ་ཀྲོ་དྷ་ཧཱུྃ་ཧཱུྃ་ཧཱུྃ།
ཨ་ཨ་ཨ་མུ་མུ་མུ་སྭཱ་ཧཱ།
སྔགས་ཆེན་པོ་ཡི་ས་བོན་འདི།། 
སངས་རྒྱས་སེམས་ནི་མདོར་བསྡུས་པའོ།། 
སྐྱོན་མེད་སྦྱོར་བའི་སྒྲུབ་པ་པོས།། 
ཐམས་ཅད་ལྡན་པའི་ས་བོན་ནི།། 
མཚན་མོ་ཡི་ནི་མཐའ་ཉིད་དང་།། 
དང་པོར་རོ་ཧི་ཏ་དུས་ལ།། 
ཉ་ཕྱིས་སྣོད་དུ་ཆུ་དང་ནི།། 
མ་གདྷཱ་ནི་སྲང་གཉིས་ཉིད།། 
ཀུན་ནས་ཟླ་བའི་དཀྱིལ་འཁོར་བསམ།། 
བདུད་རྩིའི་དབུས་སུ་ཡང་དག་ལྡན།། 
བདུད་རྩི་བསམ་པའི་ཐབས་ཀྱིས་ནི།། 
ཤིན་ཏུ་མཉམ་རྣལ་འབྱོར་པས།། 
ལན་བདུན་མངོན་པར་བསྔགས་བྱས་པའི།། 
དེ་ཡི་ཆུ་ནི་བཏུང་བྱས་ནི།། 
སྡིག་པ་ཐམས་ཅད་འཇིག་པ་དང་།། 
ཡེ་ཤེས་བདུད་རྩི་ཡེ་ཤེས་སྐུ།། 
ཡིད་གཞུངས་ཤེས་རབ་རྣོ་བ་དང་།། 
རླུང་དང་གཟི་བརྗིད་དཔལ་འཕེལ་ཞིང་།། 
ཀུན་ནས་སྐལ་ལྡན་དག་དང་ནི།། 
ཐོས་དང་ཤེས་རབ་ནོར་དང་ནི།། 
རླུང་མཁྲིས་དུག་དང་བད་ཀན་དང་།། 
འདུས་དང་གློ་སོགས་ཀྱིས་གཟེར་དང་།། 
མིག་དང་ཡན་ལག་གཟེར་བ་ནི།། 
ཆུ་འདི་ཡིས་ནི་ནད་ཀུན་འགྲོག།
ཨོྃ་ར་ཏ་ཨ་བརྟ་ནི།
སརྦ་ཕཱ་ཕྃ་ཧ་རནྟུ་མྃ་ཧཱུྃ།
བི་ཀྲྀ་ཏ་ཀྲོ་དྷ་ཧཱུྃ་ཕཊ་སྭཱ་ཧཱ།
འདི་ཡི་སྔགས་ནི་སྔགས་ཆེན་པོ།། 
བསྲུང་བ་ཀུན་གྱི་བླ་ན་མེད།། 
སྔོན་གྱི་དུས་སུ་གཞག་བྱས་ནས།། 
རྣལ་འབྱོར་ལུས་ནི་བསྲུང་བའོ།། 
ལན་བདུན་མངོན་པར་བསྔགས་བྱས་ལ།། 
གནས་ལྔ་རུ་ནི་ལན་གསུམ་མོ།། 
སངས་རྒྱས་ལྔ་ནི་མངོན་བསམ་ནས།། 
སྤྱི་བོའི་སྟེང་དུ་བསྐུར་བྱས་ནས།། 
རྒྱལ་པོ་སེང་གེ་དགྲ་སོགས་དང་།། 
རྐུན་མོ་དང་ནི་མེ་དང་ཆུ།། 
རླུང་དང་མཁྲིས་པ་ལ་སོགས་ནད།། 
འཇིགས་བྱེད་འཇིགས་པ་འཇོམས་པར་བྱེད།། 
ཨོྃ་བི་མོ་ཧ་ནི་སྃ་མོ་ཧ་ནི།
སརྦ་པྲི་ཡེ་ཏི་ཧཱུྃ་ཧཱུྃ་ཧཱུྃ་སྭཱ་ཧཱ།
འདི་ཡི་སྔགས་ནི་སྔགས་ཆེན་པོས།། 
འགྲོ་ཀུན་རྨོངས་པར་བྱེད་པ་གསུངས།། 
མི་བྱམས་བྱམས་པ་སྐྱེ་བྱེད་ཅིང་།། 
ཀུན་ནས་མཛའ་བར་གྱུར་པའོ།། 
ལག་པ་གཡོན་པ་ཡི་ནི་ཆུས།། 
སྔ་དྲོའི་དུས་སུ་ཁ་བཀྲུས་ན།། 
རྣལ་འབྱོར་པ་ནི་གྲུབ་འདོད་པ།། 
དགོས་པ་ཐམས་ཅད་འགྲུབ་པར་འགྱུར།། 
དེ་ནས་སྦྱོར་བ་མཆོག་ཏུ་བཤད།། 
སྙིང་པོ་ལས་ནི་སྙིང་པོ་མཆོག།
རྡོ་རྗེ་ལ་སོགས་བསྒོམ་པར་བྱ།། 
གཉིས་སུ་མེད་པར་མཉམ་པར་འདྲེས།། 
ཡན་ལག་འདི་ཡིས་ཐ་དད་བསྒོམ།། 
དུག་མེད་པ་ཡང་དུག་གིས་བསྣུན།། 
ཤིན་ཏུ་མི་བཟད་རྨོངས་པ་ཡིས།། 
རྨོངས་པ་རྣལ་འབྱོར་བདག་ཉིད་འཇིགས།། 
འབད་པས་ཆོས་ཀྱི་ཐབས་ཀྱིས་ནི།། 
དག་པའི་ལུས་ནི་རྣམ་དག་བྱེད།། 
དག་པའི་སྒྲོན་མ་བལྟས་པ་ཡིས།། 
ཉོན་མོངས་ལ་སོགས་མུན་པ་འཇོམས།། 
ནམ་མཁའ་རྡོ་རྗེ་རྡོ་རྗེ་ལ།། 
སེམས་དང་སེམས་ནི་རྣམ་པར་ཐིམ།། 
གཅིག་སོགས་དངོས་པོ་བསྒོམ་པ་ནི།། 
འདི་ཡི་རྣལ་འབྱོར་མཚན་ཉིད་དོ།། 
མེ་ཡི་ལྷག་མ་སོགས་ལྷགས་པ།། 
དབུས་དང་དབུས་སུ་རྣམ་པར་འཚེར།། 
དེ་ཡི་འོད་ཀྱིས་ནམ་མཁའི་ཁམས།། 
ཤིན་ཏུ་མཉམ་པར་གཞག་པས་བལྟ།། 
ས་བོན་འདི་ཡི་མྱུ་གུ་ལས།། 
ཨཱ་ལི་ཀཱ་ལི་རྣམ་པར་འབྱུང་།། 
ས་བོན་ས་བོན་རབ་འཕྲོ་བ།། 
ནམ་མཁའི་ཁམས་སུ་ཡང་དག་གནས།། 
ཉི་མའི་དཀྱིལ་འཁོར་དབུས་གནས་པའི།། 
རོ་ལངས་མ་ཡི་དབུས་སུ་བསམ།། 
པདྨའི་གདན་ལ་རྣམ་པར་བཞུགས།། 
གདུགས་དཀར་པོ་ཡིས་མངོན་པར་གཡོགས།། 
ཕྱག་གཉིས་སེམས་དཔའི་སྐྱིལ་མོ་ཀྲུང་།། 
ཁ་དོག་དམར་པོ་འོད་མཉམ་པ།། 
ལྕགས་ཀྱུ་ཞགས་པ་སྡིགས་མཛུབ་དང་།། 
སྤྱན་གསུམ་གྱིས་ནི་རྣམ་པར་བརྒྱན།། 
སྒེག་པའི་ཉམས་ཀྱིས་བལྟ་བ་དང་།། 
ན་བཟའ་དམར་པོ་མངོན་པར་གཡོགས།། 
མཆོག་གི་སེམས་དང་སེམས་པ་ལ།། 
བདུད་རྩིའི་ཡི་གེ་རྣམ་པར་བསམ།། 
ལྕགས་ཀྱུའི་རྩེ་མོར་ཡི་གེ་ཀྵུྃ།། 
བཟླས་ཤིང་འདི་ཡིས་དྲང་པར་བྱ།། 
གཟུགས་བརྙན་གྱིས་ནི་ཡིད་བསྐྱོད་ཅིང་།། 
རང་གི་དབུགས་ཀྱིས་དགའ་བར་བྱ།། 
ཨོྃ་རཱ་ག་ཏ་རཱ་ག་ཏ་བྷ་ཏི་ཧཱུྃ་ཀྵུྃ་སྭཱ་ཧཱ།
ལྕགས་ཀྱུའི་སྔགས་དང་ཕྱག་རྒྱ་ཡིས།། 
རྣལ་འབྱོར་པ་ཡིས་འདོད་བཞིན་དྲང་།། 
རྨོངས་ཆེན་ཤིན་ཏུ་རྨོངས་པ་ནི།། 
མཉམ་པར་གཞག་ནས་རབ་ཏུ་བསྒྲུབ།། 
གདན་བཞི་པ་ཡི་རྒྱུད་ཀྱི་ནི།། 
སྦྱོར་བའི་གདན་གྱི་གསུམ་པ་ལས།། 
གྲུབ་པའི་སྙིང་པོ་བསྡུས་པ་ནི།། 
མདོར་བསྡུས་ནས་ནི་བསྡུས་པའོ།། 
དེ་ནས་ཡེ་ཤེས་ལུས་ལ་ནི།། 
ཤིན་ཏུ་མཉམ་གཞག་རྣལ་འབྱོར་པས།། 
བཟའ་དང་བཟའ་བའི་བསམ་པ་ཡིས།། 
སྦྱང་དང་རྟོགས་པར་སྤྱད་པར་བྱ།། 
དངོས་པོར་སྨད་པ་མ་ཡིན་ཞིང་།། 
གང་ཡང་བརྟག་པར་མི་བྱའོ།། 
མཐོ་དང་དམའ་བའི་རིགས་ལ་སོགས།། 
མཉམ་ཉིད་ལྷ་ནི་ལྔ་པའོ།། 
གང་ཞིག་སྐྱེ་བ་པོ་སོགས་པ།། 
སེམས་ཀྱིས་གནོད་པར་མི་བྱའོ།། 
གལ་ཏེ་གནོད་པ་བྱེད་སེམས་ན།། 
རྣལ་འབྱོར་སྡོམ་པ་རིང་བར་འགྱུར།། 
གང་ཞིག་ཆེ་དང་ཕྲ་བ་ཡི།། 
གཞན་རྫས་རང་གིར་བྱེད་པ་ཡིས།། 
རྐུ་བའི་སེམས་ནི་མི་བྱའོ།། 
རྣལ་འབྱོར་སྡོམ་པ་རིང་པ་ཉིད།། 
བརྫུན་དང་ཚིག་རྩུབ་ཕྲ་མ་དང་།། 
འཁྱལ་བའི་དག་ནི་རིང་དུ་སྤང་།། 
གཞན་གྱི་སེམས་ལ་གནོད་བྱས་པས།། 
རྣལ་འབྱོར་སྡོམ་པ་རིང་བ་ཉིད།། 
དོན་དང་ལིང་ག་རབ་སྦྱོར་བས།། 
སྦྱོར་བའི་ཆོས་ཀྱི་སྙིང་པོ་ཉིད།། 
རྨོངས་པས་ལོག་དཀྲིས་ངག་སོགས་ཀྱིས།། 
དེ་ཡི་རབ་སྦྱར་སྨད་པ་ཉིད།། 
ལེགས་པར་བྱས་པའི་ལས་ཀྱིས་ནི།། 
བདེ་བ་བསྐྱེད་པའི་ལུས་ཀྱིས་ནི།། 
སེམས་ཅན་བདེ་བ་ལྷུར་ལེན་པས།། 
ཐེག་པ་ཆེ་ལ་ལེགས་པར་བསླབས།། 
གལ་ཏེ་སེམས་ཅན་གནོད་སོགས་པའི།། 
མི་དགའ་བ་ཡི་ཚིག་མི་སྨྲ།། 
སྡིག་པའི་ལས་ནི་མི་བྱ་ཞིང་།། 
རྣལ་འབྱོར་གཙུག་ལག་མི་སྨད་དོ།། 
རྣལ་འབྱོར་འདོད་དགའ་མ་ཡིན་ཞིང་།། 
རྨོངས་པས་རྒྱགས་པར་མི་བྱའོ།། 
ཕྱག་རྒྱ་འཆིང་བར་རབ་སྦྱོར་བས།། 
རང་འདོད་ཀྱིས་ནི་བསྟེན་པར་བྱ།། 
བསྟེན་ཅིང་བསྟེན་པའི་རབ་སྦྱོར་བས།། 
ལྷ་ཉིད་ཚིམ་ཞིང་བསྒྲུབ་པར་བྱ།། 
སེམས་ཅན་དོན་གྱི་ངོ་བོ་ཡིས།། 
སེམས་ཅན་བདེ་བས་ཕན་འདོགས་བྱེད།། 
ཐེག་པ་ཆེན་པོའི་འབྲས་བུ་ཆེ།། 
འདི་ཡིས་ལམ་གྱིས་བསྟེན་པར་བྱ།། 
གང་དང་གང་དུ་རབ་སྦྱོར་བས།། 
དེ་དང་དེར་ནི་ཕན་པས་བདེ།། 
སེམས་ཅན་སྡོམ་པ་ལ་སོགས་པས།། 
དེ་ཡི་སེམས་ནི་གནོད་མི་བྱ།། 
འཁོར་བར་སྐྱེས་པའི་དུས་ན་ནི།། 
ཐབས་དང་ཤེས་རབ་ཡང་དག་ལྡན།། 
དངོས་པོ་དངོས་མེད་བྱེད་པ་དང་།། 
སེམས་ཅན་དོན་ནི་ཨཱ་ལིར་སྒྱུར།། 
ཕྱག་རྒྱ་བཞི་དང་ལྡན་པའི་རྒྱ།། 
གསང་བའི་གསང་བ་བཅིངས་པ་ཡིས།། 
དེ་ཡི་དབུས་སུ་བདུད་རྩི་ནི།། 
སྐྱེ་ཞིང་མྱུ་གུ་འབྱུང་བའོ།། 
འདབ་མ་གསུམ་དང་ཀུན་ལྡན་པའི།། 
ཨཱ་ལི་མཆོག་ནི་མཐའ་མེད་དོ།། 
གཞན་ཡང་བདུད་རྩི་མཆོག་ཉིད་ནི།། 
ཕྱི་རོལ་ཀུན་གྱི་སྙིང་པོ་ཉིད།། 
བདུད་རྩི་ཡིད་འོང་སྐལ་ལྡན་ཞིང་།། 
སེམས་ཅན་ལ་ནི་སྙན་པར་སྟོད།། 
སངས་རྒྱས་ལྔ་ཡི་ཀུན་གྱི་ལུས།། 
བཙོ་མ་གསེར་ལྟར་འབར་བའོ།། 
ཅོད་པན་བཅིངས་ཤིང་འཕྱར་བ་དང་།། 
ཕྱག་བཞི་ཡིས་ནི་རྣམ་པར་སྤྲས།། 
དགོད་དང་སྒེག་པའི་ཉམས་དང་ནི།། 
རྒྱན་ཀུན་གྱིས་ནི་རྣམ་པར་བརྒྱན།། 
སྟེང་དུ་རྡོ་རྗེ་ལྕགས་ཀྱུ་དང་།། 
གཉིས་པ་རྡོ་རྗེ་ཞགས་པའོ།། 
གཡོན་པ་རྡོ་རྗེ་དྲིལ་བུ་དང་།། 
གསུམ་པ་ལྕགས་སྒྲོག་འཆིང་བ་ཡི།། 
ཕྱག་བཞི་བོ་ཡི་ཕྱག་རྒྱ་ནི།། 
གསང་བ་གསང་སོགས་འཆིང་བ་དང་།། 
ལུས་དང་ཁ་དོག་འབར་བ་རུ།། 
སྣང་བ་མཐའ་ཡས་མཉམ་པར་གཞག།
ཧ་ཡི་རྣམ་པའི་ས་བོན་ནི།། 
ཡི་གེ་མཆོག་གི་དགའ་བར་བྱེད།། 
ཧོ་ཡི་རྣམ་པས་ལུས་དང་ལུས།། 
རྣམ་སྣང་མངའ་བདག་ལྷ་ཉིད་དོ།། 
སེམས་དང་སེམས་པ་བསྒོམས་པས་ནི།། 
ལྷ་ཉིད་དུ་ནི་ཡོངས་སུ་གྲགས།། 
ཐམས་ཅད་ལུས་དང་ལུས་ཅན་གྱི།། 
སྲོག་དང་སེམས་ནི་འཕྲོག་པའོ།། 
ཧྲཱིཿ་ཡི་རྣམ་པའི་ས་བོན་ནི།། 
ཕྱག་ན་རྡོ་རྗེ་སྟོབས་པོ་ཆེ།། 
ཨོྃ་གྱི་རྣམ་པ་གསལ་བར་འཕྲོ།། 
ཀུན་ནས་སེམས་ནི་རྟོགས་མཛད་པའོ།། 
ཨ་ཡི་རྣམ་པ་དེས་ཚིམ་བྱེད།། 
བློ་དང་ལྡན་པས་ཡོངས་སུ་བསྟེན།། 
བདུད་རྩི་ཆུ་ཡི་ལྷ་མོ་ནི།། 
དེ་ཡི་ཤེས་བྱ་རྟོགས་པའོ།། 
བདུད་རྩི་གང་གིས་མྱངས་པ་ཡིས།། 
བདུད་རྩི་ཡི་ནི་འབྲས་བུ་ཐོབ།། 
དེ་བཞིན་གཤེགས་དགྱེས་ལྷ་མོ་ནི།། 
གཟུགས་མཛེས་མཆོག་ཏུ་ཡིད་འོང་བའོ།། 
སངས་རྒྱས་ཀུན་གྱི་རྣམ་པ་ཡིས།། 
ཕྱག་རྒྱ་བཞི་པ་བཅིང་བར་བྱ།། 
རྣལ་འབྱོར་པ་ནི་བསྒྲུབ་འདོད་ན།། 
གཉིས་ནི་གཉིས་སུ་མེད་པར་བསྒོམ།། 
གཉིས་ནི་དངོས་པོ་དངོས་མེད་པས།། 
ཡེ་ཤེས་ལྡན་པས་ཡོངས་སུ་གསལ།། 
ང་རྒྱལ་ཆེན་པོས་བཅིངས་པ་ནི།། 
སྤྲོས་པའི་སེམས་དང་ལྡན་པས་བཅིངས།། 
སྒེག་དང་ཁྲོ་བའི་ཚུལ་གྱིས་ནི།། 
ལྷ་མོའི་སྙིང་པོ་ཉིད་དུ་ཐིམ།། 
ཉི་མའི་ལག་པའི་གདན་ལ་ནི།། 
ཟླ་བའི་ལག་པས་རེག་བྱས་ལ།། 
དེ་ཡིས་འཁྱུད་ཅིང་འཁྱུད་ནས་ནི།། 
ལྷ་མོའི་ཡེ་ཤེས་ཉིད་དུ་ཐིམ།། 
ལྟོ་བའི་ཡེ་ཤེས་མེ་ཡི་ལྷ།། 
དེ་ཡི་གནས་སུ་ཚིམ་པར་བྱ།། 
ཤེས་རབ་ཐབས་ལ་ཐིམ་པ་ཡིས།། 
གཉིས་མེད་སྦྱོར་བས་ཚིམ་པ་ཉིད།། 
ཨོྃ་ཧ་ཧོ་ཧྲཱིཿ་ཨ།
ས་བོན་ཆེན་བོའི་ས་བོན་ནི།། 
འདི་ཡིས་ས་བོན་བསམ་པར་བྱ།། 
རིམ་པ་འདི་ཡིས་མཆོད་པ་ནི།། 
སྨན་གྱི་རྒྱུར་ནི་མ་ཡིན་ནོ།། 
ལྷ་མོ་བཀྲེས་དང་སྡུག་བསྔལ་འཕྲོག།
སྒེག་ཅིང་སྙན་པར་སྨྲ་བ་དང་།། 
ང་རྒྱལ་མེད་པའི་ང་རྒྱལ་བྱེད།། 
བརྩོན་མེད་པ་ཡི་བརྩོན་འགྲུས་བཅས།། 
ཀུན་ནས་སྐལ་ལྡན་ལྷ་མོས་ནི།། 
རྨོངས་བྱེད་འཇིགས་དང་འགུགས་པར་བྱེད།། 
ཡིད་མི་གཞུངས་དང་ངོ་ཚ་འཇིགས།། 
ལྷ་མོ་སྙན་མས་འཇོམས་པར་བྱེད།། 
དེ་ལྟར་ཡོན་ཏན་ལྷ་མོ་ལྡན།། 
ཡིད་འོང་བདུད་རྩི་སྙན་པ་མོ།། 
འདོད་དང་ཐར་པའི་གོ་འཕང་གནས།། 
གང་ཞིག་ལྷ་མོ་འདི་ཡི་ལམ།། 
ཆུ་སྦྱར་ནེ་ཙོ་གཏམ་དང་ནི།། 
སྒེག་དང་གར་ནི་ལྔ་ལྡན་པའོ།། 
ལྷ་མིན་བརྩོན་འགྲུས་བདུན་པ་སྟེ།། 
དྲན་པ་ཉམས་བྱེད་བརྒྱད་པའོ།། 
ལྷ་མོ་ཕོ་ཉ་བརྒྱད་ཀྱི་ལས།། 
མྱུར་དུ་སེམས་ནི་འཕྲོག་པའོ།། 
རྣལ་འབྱོར་བ་ཡི་བདག་ཉིད་སེམས།། 
འདོད་པའི་སེམས་ཀྱི་རྣམ་པར་བྱེད།། 
ཇི་ལྟར་གསུངས་པའི་མཚན་ཉིད་ཀྱིས།། 
འབད་པས་ཐང་ཀ་སྣ་ཚོགས་དགྲམ།། 
པདྨའི་གདན་ལ་བཞུགས་པ་ནི།། 
ཉི་མའི་དཀྱིལ་འཁོར་གྱིས་བརྒྱན་པར།། 
ཀུན་ནས་ཕོ་ཉ་བརྒྱད་པ་ནི།། 
བུད་མེད་གཟུགས་སུ་དེ་ཡི་ཚུལ།། 
ཕྱོགས་ཀྱི་མདོག་དང་མདོག་ཏུའོ།། 
གཟུགས་མཛེས་ཡོན་ཏན་ལྡན་པ་ཡི།། 
དུང་ཆེན་ལ་སོགས་ལག་པ་ན།། 
གནས་དང་གནས་ལ་བདུད་རྩིའི་ཆུ།། 
ཤ་ལྔ་ཡི་ནི་སྣོད་ལ་སོགས།། 
བཟའ་དང་སྟོན་མོས་ཉེ་བར་མཛེས།། 
དེ་ཡི་གཟུགས་བརྙན་མདུན་དུ་ནི།། 
མཁས་པ་ཡིས་ནི་བསྒྲུབ་པར་བྱ།། 
མེ་ཏོག་སྤོས་དང་དྲི་ལ་སོགས།། 
གཉིས་མེད་གཏོར་མར་ཡང་དག་ལྡན།། 
དང་པོར་རེ་ཞིག་དམ་ཚིག་གི།། 
ཕྱག་རྒྱ་ལ་སོགས་བཅིང་བར་བྱ།། 
ཟླ་བའི་ལག་པ་རབ་བརྐྱང་ནས།། 
རྣམ་ཤེས་བྱེད་པར་ཀུན་ཏུ་ལྡན།། 
ཨོཾ་ཧི་ལི་ཧི་ལི་ཧཱུྃ་ཕཊ།
དམ་ཚིག་སྔགས་དང་ཕྱག་རྒྱ་ཡིས།། 
མཆོད་པའི་ལས་ལ་རབ་ཏུ་སྦྱར།། 
ཨོཾ་ཨ་མྲྀ་ཏ་ཀུཎྜ་ལི་ཧ་ཧོ་ཧྲཱིཿ་ཨ་སྭཱ་ཧཱ།
ཉེ་བར་སྤྱོད་པའི་སྔགས་དང་ཕྱག་རྒྱའོ།། 
ཉི་མའི་ལག་པའི་གདན་ལ་ནི།། 
ཟླ་བའི་ལག་པ་ཀུན་སྦྱར་ལ།། 
སྙིང་པོའི་སྙིང་དང་ཕྱག་རྒྱ་ཡིས།། 
རང་འདོད་ལས་ནི་རབ་ཏུ་བྱེད།། 
འབུམ་ཕྲག་གཅིག་ཟློས་རྣལ་འབྱོར་པས།། 
སྔོན་དུ་བསྙེན་པ་ལ་སོགས་བྱ།། 
ཕྱིས་ནི་མེ་ལ་སོགས་པའི་ལས།། 
གཉིས་མེད་གཏོར་མའི་ལས་ཀྱིས་སོ།། 
མེ་ཐབ་ཁ་རན་གསུམ་པར་ནི།། 
སྣང་བྱེད་ཤིང་ནི་རབ་སྦར་ལ།། 
ལྷ་མིའི་མེ་ཏོག་རྒྱས་པ་ནི།། 
སྦྲང་རྩིས་བསྐུ་ཞིང་སྦྱར་བྱས་ལ།། 
བདུད་རྩིའི་ཆུ་དང་ཀུན་ནས་བསྲེ།། 
གང་གི་མིང་ནས་ཡང་དག་བཟུང་།། 
བརྒྱད་བརྒྱ་རུ་ནི་བསྲེག་བྱས་ན།། 
ངེས་པར་དབང་དུ་འགྱུར་བའོ།། 
མེ་ཡི་ལྷ་སོགས་ཐལ་བ་དང་།། 
བདག་ཉིད་ཁུ་བ་ལན་ལྔ་རུ།། 
བདུད་རྩི་དབུས་སུ་སྦྱིན་བྱས་ན།། 
བདག་ཉིད་འདོད་བཞིན་དབང་དུ་བྱེད།། 
སྨྱོ་བྱེད་སྦྲུལ་ནི་ལྔ་པ་དང་།། 
ཨུ་ཛའི་ཤིང་ནི་ཆ་མཉམ་པ།། 
བདུད་རྩིར་ལྡན་པར་བྱིན་བྱས་ན།། 
མྱུར་དུ་སྨྱོ་བར་འགྱུར་བའོ།། 
ནིམ་པ་ལ་སོགས་རྩེ་མོ་ལ།། 
མཁས་པ་ཡིས་ནི་བསྒྲུབ་པར་བྱ།། 
མེ་ཏོག་བདུག་པ་དྲི་སོགས་དང་།། 
གཉིས་མེད་གཏོར་མའི་ལས་ཀྱིས་ནི།། 
ཨརྒ་དཀར་པོའི་རྩ་བ་ལས།། 
འབད་པས་མེ་ནི་རབ་ཏུ་སྦྲར།། 
པདྨོ་ཞིབ་མོ་ཕྱེ་མ་ནི།། 
འོ་མ་དང་ནི་བདུད་རྩིས་བསྐུ།། 
བརྒྱད་བརྒྱ་རུ་བསྲེག་བྱས་པ་ཡི།། 
ལྷག་མའི་ཐལ་བ་བསྒོས་པའོ།། 
ཙི་ཏྲ་ཀ་ཡི་རྩ་བའི་ཆུས།། 
ལན་བདུན་བསྒོས་ལ་གྲིབ་མར་བསྐམ།། 
མཆོད་པའི་དུས་རྣལ་འབྱོར་པས།། 
དེ་ཡི་ཐལ་བ་བདུད་རྩི་ཆུས།། 
མྱུར་བ་ཉིད་དུ་བསྒོས་པ་ནི།། 
ཁ་བ་ཀུནྡ་འོ་མ་རུ།། 
ལུས་ནི་རྨོངས་པའི་གཟུགས་དང་ནི།། 
ཤིན་ཏུ་རྨོངས་ཤིང་རྨོངས་པའི་དྲི།། 
ཕོ་ཉ་བརྒྱད་ཀྱི་ལྷ་མོ་ནི།། 
སྟོབས་དང་གཟི་བརྗིད་དོན་མེད་པའོ།། 
རྣམ་རྟོག་རྨོངས་པའི་སེམས་ཅན་ལ།། 
འདི་ཡིས་ལས་ཀྱིས་རབ་ཏུ་སྦྱར།། 
རྨོངས་པ་སྤངས་པའི་རྣལ་འབྱོར་པས།། 
འགྲོ་བ་མྱུར་དུ་རྟོགས་པར་འགྱུར།། 
འདི་ཡིས་ཕྱེ་མ་བླངས་བྱས་ལ།། 
ཛཱ་ཏི་མར་ཁུ་ལན་གསུམ་སྤང་།། 
བདུད་རྩི་མཆོད་པའི་དུས་སུ་ནི།། 
ཐལ་བ་ལྷན་ཅིག་བསྲེས་བྱས་ནས།། 
ཐིག་ལེ་ལྕེ་ཡིས་མྱངས་པ་ཡིས།། 
ཕོ་ཉ་བརྒྱད་ཀྱིས་འཛིན་པར་འགྱུར།། 
ཕོ་ཉའི་མཚན་མ་ཡོངས་རྫོགས་པ།། 
སྨྱོ་ཞིང་རྒྱགས་ཤིང་རྒྱགས་པའོ།། 
སྨྱོ་བྱེད་ཤིང་ནི་ཡང་དག་བླང་།། 
འབད་པས་མེ་ནི་རབ་སྦར་ལ།། 
མེ་ཏོག་སྦྲང་རྩི་བདུད་རྩིར་ལྡན།། 
བརྒྱ་བརྒྱ་རུ་ནི་བསྲེག་པར་བྱ།། 
དེ་ཡི་ཐལ་བ་བླངས་ནས་ནི།། 
རབ་ཏུ་སྦྱོར་བ་ལ་སོགས་བྱ།། 
བདུད་རྩི་བསྐྱེད་པའི་གནས་སུ་ནི།། 
ཐལ་པ་དེ་ཡིས་བྱུགས་བྱས་ན།། 
ཆུ་ཡིས་མདོག་ནི་གཞན་དུ་དང་།། 
དེ་ཡི་རོ་ནི་གཞན་དུ་འགྱུར།། 
སྦྲང་རྩི་འོ་མར་ལྡན་པ་ཡིས།། 
དེ་གཟུགས་སྔ་མ་བཞིན་དུ་འགྱུར།། 
དེ་ཡི་ཐལ་བ་བླངས་བྱས་ལ།། 
སྐུ་གསུམ་པ་ཡི་ཆ་དང་བསྲེ།། 
བདུད་རྩི་ཡི་ནི་ཆ་བདུན་དང་།། 
མ་རུ་ཙེ་ཡི་ཆ་བརྒྱད་ཉིད།། 
མཆོད་པའི་དུས་སུ་ཆང་ལ་ནི།། 
དེ་ཡི་ཐལ་བ་བླུགས་བྱས་ན།། 
གང་ལ་བྱིན་པ་ཙམ་གྱིས་ནི།། 
བདུད་རྩི་ཀུན་ནས་རང་འདོད་རིག།
གང་དང་གང་གིས་ལམ་གྱིས་ནི།། 
དེ་དང་དེ་ཡི་རྨོངས་པ་རྣམས།། 
སེམས་ཅན་དོན་དུ་རྨོངས་བསལ་ཕྱིར།། 
རྟག་ཏུ་ལམ་ནི་བསྟན་པར་བྱ།། 
གཞན་གྱི་དོན་ལ་བརྩོན་པར་བྱ།། 
རང་གི་འདོད་འདི་བསྡུས་པའོ།། 
སྨན་དང་སྔགས་ཀྱི་སྦྱོར་བ་ཡང་།། 
ཤེས་རབ་དམན་ལ་སོགས་པས་དམན།། 
གདན་བཞི་བ་ཡི་རྒྱུད་ཀྱི་ནི།། 
གསུམ་པ་གཏོར་མའི་ལས་ཀྱི་ནི།། 
དངོས་གྲུབ་སྙིང་པོ་བཏུས་པ་ནི།། 
དེ་ཡི་དངོས་པོ་བསྡུས་པའོ།། 
སྔགས་སྒྲུབ་པ་ཡི་དོན་དུ་ནི།། 
གཟུགས་བརྙན་རབ་ཏུ་སྦྱར་བར་བྱ།། 
མཆོག་གི་གཟུགས་བརྙན་རབ་སྦྱར་བས།། 
བྱིན་གྱིས་བརླབས་ཀྱིས་རིམ་པས་བསྒྲུབ།། 
ཞི་དང་རྒྱས་དང་དབང་དང་ནི།། 
གསད་དང་བསྐྲད་དང་དབྱེ་བ་ནི།། 
གཟུགས་བརྙན་གྱིས་ནི་ཐམས་ཅད་འགྲུབ།། 
གཟུགས་བརྙན་མཚན་ཉིད་ལྡན་པར་བྱ།། 
སྔོན་དུ་རས་ཀྱི་མཚན་ཉིད་དང་།། 
གཉིས་པ་ཏ་ལའི་མཚན་ཉིད་དང་།། 
གསུམ་པ་ཁ་དོག་རིམ་པ་དང་།། 
བཞི་པ་གཏོར་མ་སྦྱིན་སྲེག་ཉིད།། 
གླེང་གཞི་རང་འདོད་བསྐྱེད་ནས་ནི།། 
མཉམས་ཁ་ཚར་ཡང་དག་ལྡན།། 
སྟེང་འོག་ལ་སོགས་རབ་རྒྱས་པ།། 
རས་ལ་ཞི་བའི་རི་མོ་བྲི།། 
མ་ལྷུང་བ་ཡི་ཡི་དགས་གོས།། 
མ་ཉམས་ཁ་ཚར་བགོ་བར་བྱ།། 
ཚོན་གྱིས་མ་ཕོག་ཆ་ལ་ནི།། 
རྒྱས་པ་ཡི་ནི་མཚན་ཉིད་དོ།། 
ཡི་དགས་མོ་ཡི་དམར་པོའི་རས།། 
མ་ལྟུང་བར་ནི་རབ་ཏུ་སྤྱད།། 
ཚོན་གྱིས་མ་ཕོག་རབ་སྦྱར་བ།། 
དབང་ཉིད་དུ་ནི་ཡོངས་སུ་གྲགས།། 
ར་ནག་པོ་ཡི་པགས་པ་དང་།། 
བ་ལང་རྟ་སོགས་གཞན་དག་ལ།། 
གནག་ཅིང་དྲག་སོགས་པ་ཡི་ལས།། 
མངོན་སྤྱོད་ལས་ཀྱི་མཚན་ཉིད་དོ།། 
དེ་ཡི་མནན་པའི་གནས་སུ་ནི།། 
ཐིག་གི་མཚན་ཉིད་གདབ་པར་བྱ།། 
ཆ་གསུམ་དུ་ནི་རབ་ཏུ་བསྒོ།། 
གཅིག་ནི་འོག་ཏུ་དོར་བར་བྱ།། 
ཆ་གཉིས་ལྔ་པའི་སྟེང་དུའོ།། 
གསུམ་པ་གསུངས་པའི་ཐིག་ཉིད་ནི།། 
ཚངས་པའི་རི་མོ་དབྱུག་པ་ནི།། 
ཆ་ལྔ་པ་ནི་བདུན་དུའོ།། 
ལུས་ནི་ཆ་གསུམ་ཉིད་དུ་འདོད།། 
ཞི་དང་ཡན་ལག་མཉམ་པའོ།། 
ཞལ་ནི་བཅུ་གཉིས་ཆ་ཉིད་དོ།། 
མགྲིན་པ་ལ་ནི་སོར་བཞིའོ།། 
མགོ་དང་སྐྲ་ལའང་དེ་ཉིད་དོ།། 
རྣ་བ་ཉིད་ཀྱང་དེ་ཡི་ཚད།། 
ཞལ་གྱི་ཆ་ནི་གསུམ་པ་ཉིད།། 
དཔྲལ་བ་ལྐོག་མ་སྣ་ཉིད་དོ།། 
སྨིན་མའི་མཐའ་ནི་རྣ་བའི་ལྟག།
མིག་ནི་སོར་གཉིས་པ་ཡི་ཚད།། 
བུག་པ་སོར་མོ་བཞི་པའོ།། 
དེ་ནི་མིག་གི་མཚན་ཉིད་དོ།། 
མགྲིན་པའི་མཐའ་ཡི་དབུས་སུ་ནི།། 
བྲང་གི་ཆ་ནི་གཉིས་ཀྱིས་མནན།། 
སྙིང་གའི་གནས་དང་ལྟེ་བར་ནི།། 
མནན་ཅིང་ཀུན་ཏུ་མནན་པའོ།། 
ནུ་མའི་མཐར་ནི་མནན་བཅས་པ།། 
བྲང་དུ་ནུ་མ་གཉིས་མནན་ལ།། 
ལག་པ་གཉིས་ཀས་མནན་པ་ནི།། 
ལག་གཉིས་ཀུན་ཏུ་གནོན་པའོ།། 
སོར་བཞི་པ་དང་ལྡན་པ་ནི།། 
བརླ་དང་རྗེ་དར་ཀུན་ཏུ་ལྡན།། 
བུས་མོ་གཉིས་ལ་སོར་བཞིའོ།། 
རྐང་པའི་ཚད་ཀྱང་དེ་བཞིན་ནོ།། 
བཅུ་གཉིས་ཏ་ལའི་ཚད་ཀྱི་ནི།། 
ལྷ་ཡི་གཟུགས་ནི་རི་མོར་བྲི།། 
ལྷག་པའི་སོར་མོ་བཞི་པོ་ནི།། 
ལྷ་བརྒྱད་ཀྱི་ནི་གདན་དུའོ།། 
དགུ་པ་ཡི་ནི་གདན་ཉིད་ནི།། 
སོར་མོ་གཉིས་སུ་བཤད་པའོ།། 
དབུས་ཀྱི་ཟླ་བའི་དཀྱིལ་འཁོར་ནི།། 
ཀུན་ནས་ན་བཟའི་འོད་ཟེར་སོགས།། 
རབ་ཟབ་རྡོ་རྗེའི་ལྷ་ཉིད་ནི།། 
ཏ་ལ་བཅུ་གཉིས་ཀྱི་ནི་ཚད།། 
འོག་མའི་ཆ་དང་ཆ་སོགས་དང་།། 
ཉེ་བར་མཛེས་སོགས་རི་མོ་བྲི།། 
སྟེང་གི་ལྷག་པའི་ཆ་ལ་ནི།། 
རིགས་ནི་ལྔ་པ་བསྟན་པའོ།། 
ལས་ཀྱི་མདོག་སོགས་མདོག་ཏུ་ནི།། 
འདོད་བཞིན་ལྷ་ཉིད་བསྒྲུབ་པར་བྱ།། 
གཟུགས་བརྙན་རབ་ཏུ་སྦྱོར་བ་ནི།། 
བཅུ་གཉིས་ཏ་ལའི་རྣམ་པའོ།། 
དེ་ཡི་ཏ་ལའི་ཚད་ལ་ནི།། 
ཕྱག་གཉིས་ཀུན་ནས་བཀུག་པ་ནི།། 
སོར་མོ་གཉིས་ནི་རབ་དོར་ལ།། 
ཞི་བའི་ལྷ་ཡི་རྣམ་པའོ།། 
དེ་ཡི་ཏ་ལས་ཞལ་བཞིན་བྱ།། 
གསུས་ཁྱིམ་ཆེ་ཞིང་ཆེ་བ་ཉིད།། 
ཀུན་ནས་ཚིགས་དང་ཚིགས་ཉིད་ནི།། 
སོར་མོ་གཉིས་ནི་དོར་བར་བྱ།། 
ཁྲོ་བོ་ཁྲོ་མོ་དབང་ཕྱུག་མ།། 
བྲན་ཕོ་བྲན་མོ་མངག་གཞུག་ནི།། 
དྲག་པོ་འཇིགས་སུ་རུང་བའི་གཟུགས།། 
ཏ་ལ་བཅུར་ནི་བྲི་བའོ།། 
དཀྱིལ་འཁོར་བསྒྲུབ་པར་འདོད་པ་ཡིས།། 
མཆོད་པའི་ལྷ་མོ་མངོན་པར་ལྡན།། 
རས་ཀྱི་བརྒྱད་ཀྱི་ཆ་ཉིད་ནི།། 
ཏ་ལའི་སྟེང་དུ་དོར་བར་བྱ།། 
དཀྱིལ་འཁོར་ལྷ་མོའི་རིམ་པ་ནི།། 
རིམ་དང་རིམ་བཞིན་སྦྱར་བར་བྱ།། 
དབུས་སུ་མངའ་བདག་རྡོ་རྗེའི་ལྷ།། 
གཅིག་བའི་མཚན་ཉིད་རྣམ་པར་བྲི།། 
མགྲིན་པ་ཀོ་སྐོ་ཞབས་ཉིད་ནི།། 
དེ་གསུམ་རིང་ན་ཉེས་སྐྱོན་ནོ།། 
སྔགས་པ་ངེས་པར་བདག་ཉིད་ནི།། 
སྐྲོད་དང་གནས་ནི་བརླག་པའོ།། 
ཤངས་དང་སྙན་དང་སོར་མོ་ནི།། 
དེ་གསུམ་ཐུང་བའི་ཉེས་པ་ནི།། 
ངེས་པར་དངོས་གྲུབ་བརླག་པ་དང་།། 
དེ་ཡི་དཔལ་ཡང་རིང་བ་ཉིད།། 
རྗེ་ངར་ཞབས་དང་མཁུར་ཚོས་ནི།། 
དེ་གསུམ་སྦོམ་པ་ཉེས་པ་ཆེ།། 
ངེས་པར་སྒྲུབ་པོའི་བདག་ཉིད་ནི།། 
བདུད་དང་བགེགས་དང་དཔལ་རིང་ངོ།། 
འགྲམ་པ་བྲང་དང་རྩིབ་ལོགས་ནི།། 
དེ་གསུམ་དམའ་ན་སྐྱོན་ཆེའོ།། 
ཡུན་མི་རིང་བ་མྱུར་དུ་ནི།། 
ནོར་ནི་བརླག་པར་འགྱུར་བའོ།། 
ནུ་མ་རྣ་བ་དཔྲལ་བ་ནི།། 
དེ་གསུམ་ཡོ་ན་སྐྱོན་ཆེའོ།། 
འཐབ་མོ་དང་ནི་དགྲས་འཚེ་བར།། 
མྱུར་དུ་སྒྲུབ་པོ་འགྱུར་བའོ།། 
བྲང་དང་ལུས་དང་བརླ་གཉིས་ནི།། 
དེ་གསུམ་དམའ་ན་སྐྱོན་ཆེའོ།། 
དགྲས་ནི་འཇིགས་པར་འགྱུར་བ་དང་།། 
འཆི་བར་ཡང་ནི་ཐེ་ཚོམ་མེད།། 
སྣ་ཞོམ་མིག་ནི་ཡོ་བ་དང་།། 
རྣ་བ་མཆུ་དང་དབྲལ་དཔྲལ་བ་ནི།། 
བགེགས་དང་བདུད་དང་མེས་འཇིགས་ཤིང་།། 
དངོས་གྲུབ་རིང་བར་འགྱུར་བ་ཉིད།། 
གྱེན་དུ་ལྟ་བའི་དབུ་དང་ནི།། 
གདན་ནི་ཡོ་ཞིང་ཐ་དད་པ།། 
བྲང་དང་མགྲིན་པ་ཡན་ལག་ནི།། 
ཉེས་སྐྱོན་གྲངས་ནི་མེད་པར་གྲགས།། 
འོད་ཟེར་ཡོ་ཞིང་ཐ་དད་དང་།། 
ཕྱག་རྒྱ་ཕྱག་མཚན་ནོར་བས་ནི།། 
མྱ་ངན་གདུང་བས་སྡུག་བསྔལ་བར།། 
སྒྲུབ་པོའི་གཟུགས་བརྙན་ཉེས་སྐྱོན་ནོ།། 
རྒྱབ་ཡོལ་གདུགས་དང་བ་དན་ནི།། 
རྣམ་གསུམ་དོག་པའི་ཉེས་པ་ནི།། 
འཆི་ཞིང་དཔལ་ཉམས་བརླག་པ་དང་།། 
མི་མཛའ་མཛའ་བ་འཇོམས་པའོ།། 
དེ་ལྟར་ཉེས་སྐྱོན་སྐྱོན་ཆེན་པོས།། 
དུལ་ཞིང་དུལ་ལ་བཟོད་པ་དང་།། 
སེམས་ནི་ཤིན་ཏུ་མཉམ་གཞ་པས།། 
རྣམ་པར་བརྟག་ཅིང་རབ་ཏུ་དཔྱོད།། 
མཚན་ཉིད་ཐམས་ཅད་ཡོངས་རྫོགས་ཤིང་།། 
མཛེས་པའི་ཚུལ་གྱིས་མཆོད་པར་བསྟན།། 
སྔགས་གྲུབ་རྒྱུ་ཡི་དོན་དང་ནི།། 
དབང་དང་དགུག་པ་ཡི་ནི་ལྷ།། 
ཞི་བ་ལ་ནི་ཞི་བའི་ཚུལ།། 
དྲག་ལ་དྲག་ཅིང་འཇིགས་སུ་རུང་།། 
དཔའ་ཞིང་དཔའ་བའི་ང་རྒྱལ་གྱིས།། 
དགོད་ཅིང་ཁྲོ་དང་སྒེག་པ་དང་།། 
ཁྲོ་བའི་གཟུགས་ཀྱི་ཚུལ་དང་ནི།། 
བྲན་དང་བྲན་མོའི་རྣམ་པར་སྤྲུལ།། 
ལས་ཀྱི་གནས་དང་གནས་ཉིད་དུ།། 
བདག་ཉིད་ཀྱི་ནི་ཁ་དོག་བསྒྱུར།། 
དེ་ལྟར་མཚན་ཉིད་མཚོན་པ་ཡི།། 
དངོས་གྲུབ་མྱུར་དུ་རྫོགས་པ་དང་།། 
རྣལ་འབྱོར་བ་ཡི་འདོད་པ་ལས།། 
སྔགས་པས་ཐང་ཀའི་རི་མོ་བྲི།། 
ན་མཿ་སམནྟ་བུདྡྷཱ་ནཱྃ།
སྃ་བོདྷ་ནི།
བི་ཤུདྡྷ།
ན་མཿ་སརྦ་བྷི་ག་ཧ་རེ་ནམ་ཧཱུྃ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
སྔགས་པ་ཡིས་ནི་སྔགས་འདི་ཡིས།། 
རས་དང་སྐུད་པ་བཀྲུ་བའོ།། 
ཐམས་ཅད་ལས་ཀྱིས་སྔགས་ཀྱིས་ནི།། 
སངས་རྒྱས་ལྔ་ཡི་བྱིན་གྱིས་བརླབས།། 
གཟུགས་བརྙན་སོ་སོར་རབ་སྦྱོར་བས།། 
སྒྲུབ་པོས་ཐང་ཀ་བསྒྲུབ་པར་བྱ།། 
གཟུགས་བརྙན་འགྲུབ་པའི་རྒྱུ་རུ་ནི།། 
སྦྱིན་སྲེག་ཕྱག་རྒྱ་སྔགས་བྱའོ།། 
ཡི་དགས་ཀྱིས་ནི་གོས་བླངས་ལ།། 
གཏོར་མ་ལ་སོགས་ལྡན་པ་ཡི།། 
ནན་ཏན་གྱིས་ནི་ཐང་ཀ་བརྒྱད།། 
ཐིག་སྐུད་ཀྱིས་ནི་རི་མོ་བྱ།། 
པདྨའི་གདན་ལ་བཞུགས་པ་ནི།། 
ཟླ་བའི་དཀྱིལ་འཁོར་དབུས་གནས་པར།། 
སེམས་དཔའི་སྐྱིལ་མོ་ཀྲུང་གིས་བཞུགས།། 
ཕྱག་གཉིས་པ་ལ་ཐང་ཀ་མཛེས།། 
རྡོ་རྗེ་ཅོད་པན་མཐོན་ཀའི་རྩེ།། 
སངས་རྒྱས་ལྔ་ཡིས་རྣམ་པར་བརྒྱན།། 
རྒྱན་རྣམས་ཀུན་གྱིས་བརྒྱན་པའི་སྐུ།། 
དར་གྱིས་དཀྲི་ཞིང་རྣམ་པར་འཕྱང་།། 
རྡོ་རྗེ་ཕྱག་གིས་གསོར་མཛད་ཅིང་།། 
སྙིང་གར་གནོན་པ་མཆོག་ཏུ་བརྩོན།། 
གཡོན་པར་དྲིལ་བུ་མངོན་ལྡན་པས།། 
རྐེད་པའི་མཚམས་སུ་རྣམ་པར་གནོན།། 
བཅོ་མ་གསེར་གྱི་ཁ་དོག་དང་།། 
སྒེག་ཅིང་ཤིན་ཏུ་བཞད་པའི་ཞལ།། 
རྡོ་རྗེ་དཀྱིལ་འཁོར་ལ་བརྟེན་པར།། 
ཁྲོ་བོའི་འོད་ཟེར་རྣམ་པར་སྤྲོ།། 
དཀར་དང་ཟླ་བ་ཀུནྡའི་མདོག།
ལྷ་མོ་གསང་བའི་སྣོད་མཛད་ཅིང་།། 
རྐང་པས་འཁྱུད་པས་ཐལ་མོ་སྦྱར།། 
ཕྱག་གཉིས་ཀྱིས་ནི་མགྲིན་པར་འཁྱུད།། 
ཚམས་ཀྱིས་མ་མཆུ་བཙིར་ནས་ནི།། 
མྱོས་པས་ཁྲོ་བོ་མཆོག་གི་སྟེ།། 
རྒྱན་རྣམས་ཀྱིས་ནི་བརྒྱན་པའི་སྐུ།། 
ཆགས་པའི་གོས་དཀར་མནབས་པ་ཉིད།། 
བ་སྤུ་ནས་ནི་རྡོ་རྗེ་འཕྲོ།། 
གདུགས་དཀར་པོ་ཡིས་མངོན་གཡོགས་པའི།། 
འདི་ལྟར་རྡོ་རྗེ་དབང་ཕྱུག་རྒྱལ།། 
པདྨའི་ལུས་ཅན་རྡོ་རྗེ་འཛིན།། 
རྡོ་རྗེ་ཤར་གྱི་ཆ་རུ་ནི།། 
མོ་གཟུགས་རི་མོར་བྲིས་པ་ནི།། 
གཟུགས་ཀུན་ལ་སོགས་རབ་རྒྱས་པའོ།། 
གནོད་སྦྱིན་མོ་ནི་རྒྱལ་དབང་འདི།། 
རིན་ཆེན་གདན་ལ་བཞུགས་པ་ནི།། 
རྒྱན་ཀུན་གྱིས་ནི་རྣམ་པར་བརྒྱན།། 
ཕྱག་ན་གཏོར་མའི་སྣོད་སོགས་པ།། 
ཕྱོགས་ཀྱི་མདོག་ཏུ་བཙོ་བར་བྱ།། 
དངོས་གྲུབ་ཀུན་སྟེར་ལྷ་མོ་ནི།། 
ལུས་ངན་གྱི་ནི་སྲིང་མོའོ།། 
ཕྱག་འཚལ་ཚུལ་གྱིས་འདུད་པ་ནི།། 
ལྷ་མོ་བསྒྲུབ་པའི་མཚན་ཉིད་དོ།། 
རྡོ་རྗེ་བྱང་གི་ཆ་ལ་ནི།། 
ལྷ་མོ་སྙན་པར་སྨྲ་བ་ནི།། 
དེ་ལྟར་རྡོ་རྗེ་དབང་ཕྱུག་རྒྱལ།། 
པདྨའི་ལུས་ཅན་ཡེ་ཤེས་འཛིན།། 
སྙན་པའི་གསེར་བཙོ་མ་ཡི་མདོག།
བཟང་པོའི་གདན་ལ་བཞུགས་པ་ནི།། 
རྒྱན་རྣམས་ཀུན་གྱིས་རྣམ་པར་བརྒྱན།། 
གཉིས་ཀྱི་ཕྱག་ན་བདུད་རྩིའི་སྣོད།། 
སྒེག་པའི་ཉམས་ཀྱི་ལྟ་བ་རུ།། 
མཁས་པ་ཡིས་ནི་བྲི་བར་བྱ།། 
ཡེ་ཤེས་ནུབ་ཀྱི་ཆ་ལ་ནི།། 
ལྷ་མོ་སྙན་པའི་དབང་ཕྱུག་མ།། 
བཙོ་མ་གསེར་གྱི་མདོག་དང་ནི།། 
རྒྱན་རྣམས་ཀུན་གྱིས་རྣམ་པར་བརྒྱན།། 
ཐམས་ཅད་མཚན་ཉིད་ཡོངས་རྫོགས་པའི།། 
ལྷ་མོ་གཞོན་ནུ་གྲུབ་པ་ནི།། 
ལྕགས་ཀྱུ་ལྔ་སོགས་སྣོད་ཀྱིས་ནི།། 
གཉིས་པའི་ཕྱག་ནི་རྣམ་པར་བརྒྱན།། 
རྡོ་རྗེ་ལྷོ་ཡི་ཆ་རུ་ནི།། 
འབྱུང་མོའི་མིང་ནི་སྐ་རགས་ཅན།། 
སྐུ་མདོག་སྔོན་མོ་གཟུགས་མཛེས་པའི།། 
རྒྱན་ཀུན་གྱིས་ནི་རྣམ་པར་བརྒྱན།། 
བདུད་རྩིའི་བུམ་པ་ཕྱག་གཉིས་ན།། 
གཞན་གྱི་སྒེག་པའི་ཡན་ལག་དང་།། 
གཤིན་རྗེ་ཡི་ནི་སྲིང་མོ་ཉིད།། 
དངོས་གྲུབ་ཀུན་སྟེར་ལྷ་མོ་ནི།། 
ཐམས་ཅད་ཀུན་ལ་གཟུགས་མཛེས་པར།། 
རྣམ་པར་བརྟགས་ཏེ་རི་མོ་བྲི།། 
རྡོ་རྗེ་དྲིལ་སོགས་རིམ་པར་ཡང་།། 
དབང་ལྡན་ལ་སོགས་རིམ་པར་སྦྱར།། 
ཕྱག་གཉིས་སེམས་དཔའི་སྐྱིལ་མོ་ཀྲུང་།། 
ཕྱག་ནི་ཕྱག་རྒྱ་མཚན་མ་སོགས།། 
དེ་ལྟར་རྡོ་རྗེ་དབང་ཕྱུག་རྒྱལ།། 
རོལ་པའི་འཁོར་ལོ་བསམ་པར་བྱ།། 
ལྷ་རྣམས་དམིགས་པ་དང་བཅས་པ།། 
སྔགས་དང་ཕྱག་རྒྱ་གཏོར་མས་མཆོད།། 
ཨོྃ་སརྦ་སིདྡྷི་ཀུ་རུ་ཧཱུྃ།
ཉེ་བར་སྤྱོད་པའི་སྔགས་སོ།། 
ཨོྃ་བཛྲ་ཧཱུྃ་ཕཊ།
ཉི་མའི་ལག་པ་རབ་བརྐྱང་ནས།། 
ཡེ་ཤེས་ཀྱི་ནི་པདྨ་མནན།། 
དམ་ཚིག་སྔགས་དང་ཕྱག་རྒྱའོ།། 
དེ་ཡི་སྔགས་དང་ཕྱག་རྒྱ་ཡིས།། 
ཡན་ལག་དྲུག་ཏུ་བསྲུང་བར་བྱ།། 
ཡེ་ཤེས་ཁུ་ཚུར་གཉིས་བཅིངས་ནས།། 
དཀར་པོ་དང་ནིས་གདུགས་བསྒྲེང་།། 
འཁྱིལ་བ་རས་གདུགས་འཁྱུད་བྱས་ལ།། 
དཀར་པོའི་ལྕགས་ཀྱུས་སྤྱན་དྲང་ངོ།། 
ཨོྃ་བཛྲ་ཨཾ་ཀུ་ཤ་ཛཿ།
ཕྱག་རྒྱ་དེ་གཉིས་བརྟན་བཅིངས་ལ།། 
དཀར་བོ་དང་ནི་གི་ཝང་སྦྲེལ།། 
ཞགས་བའི་དམ་ཚིག་ཕྱག་རྒྱ་ཡིས།། 
ཀུན་ནས་ལྷ་མོ་བཞུགས་པར་ལྡན།། 
ཨོྃ་བཛྲ་པཱ་ཤ་ཧཱུྃ།
ཕྱག་རྒྱ་དེ་ཉིད་དམ་བཅིངས་ནས།། 
རྒྱབ་དང་རྒྱབ་ཏུ་སྦྱར་བར་བྱ།། 
གསང་ཞིང་གསང་བའི་ལྕགས་སྒྲོག་གིས།། 
ལྷ་རྣམས་ཀུན་ནས་མཉེས་པར་བྱ།། 
ཁུ་ཚུར་དེ་ཉིད་དམ་བཅིངས་ནས།། 
རྒྱབ་དང་རྒྱབ་ཏུ་ཡང་དག་ལྡན།། 
ས་གདུགས་པདྨ་སྤྲེལ་བྱས་ལ།། 
ཀུན་ནས་ལྷ་ཉིད་ཚིམ་བྱེད་པའོ།། 
སྤོས་ཀྱི་ཕྱག་གཉིས་རབ་ལྡན་པས།། 
སོར་མོ་གཉིས་ཀ་བསྒྲེང་བྱས་ལ།། 
ཟླ་བ་ཉི་མར་བཞུགས་བྱས་ལ།། 
སྙིང་རྗེ་ཆེན་པོའི་ཕྱག་རྒྱའོ།། 
ཨོཾ་སུ་ར་ཏ་བཛྲ་ཧཱུྃ་ཛ།
ཁུ་ཚུར་གཉིས་ནི་བཅིངས་བྱས་ལ།། 
ཉི་མའི་སྟེང་དུ་ཁ་སྦྱར་ལ།། 
ཤར་གྱི་ཕྱོགས་ཀྱི་ལྷ་མོ་ནི།། 
སྙིང་པོ་སྔགས་དང་ཕྱག་རྒྱའོ།། 
ཨོྃ་ཤྲི་ཡེ་བ་ཏི་ཧཱུྃ་ཕུ་སྭཱ་ཧཱ།
ཕྱག་རྒྱ་དེ་ཉིད་དམ་བཅིངས་ཏེ།། 
ཡེ་ཤེས་དང་ནི་རྣམ་ཤེས་བསྒྲེང་།། 
ཨོཾ་སུ་ཀྲི་ཡེ་ཧཱུྃ་ཕུ་སྭཱ་ཧཱ།
བྱང་གི་ཕྱོགས་ཀྱི་ལྷ་མོ་ནི།། 
སྙིང་པོ་སྔགས་དང་ཕྱག་རྒྱའོ།། 
ཕྱག་རྒྱ་དེ་ཉིད་དམ་བཅིངས་ནས།། 
དཀར་པོ་དང་ནི་གི་ཝང་བསྒྲེང་།། 
ཨོཾ་སུ་རུ་སུ་རུ་མ་དུར་ཧཱུྃ་ཕུ་སྭཱ་ཧཱ།
ནུབ་ཀྱི་ཕྱོགས་ཀྱི་ལྷ་མོ་ནི།། 
སྙིང་པོ་སྔགས་དང་ཕྱག་རྒྱའོ།། 
ཕྱག་རྒྱ་དེ་ཉིད་དམ་བཅིངས་ནས།། 
ས་གདུགས་པདྨའི་ཁ་སྦྱིན་བྱ།། 
ཨོཾ་པྲི་ཡྃ་མེ་ཁཱ་ལ་ཧཱུྃ་ཕུ་སྭཱ་ཧཱ།
ལྷོ་ཕྱོགས་ལྷ་མོ་རྒྱལ་དབང་གིས།། 
སྙིང་པོ་སྔགས་དང་ཕྱག་རྒྱའོ།། 
གཉིས་མེད་ཆོ་གའི་སྔགས་ཀྱིས་ནི།། 
མཁས་པ་ཡིས་ནི་མཆོད་པར་བྱ།། 
བདུག་པ་མེ་ཏོག་སོགས་གླུ་དང་།། 
མཁས་པས་མཆོད་པ་ཉི་ཤུས་མཆོད།། 
འདོད་དང་ཐར་པ་དགེ་བའི་གནས།། 
ལས་རྣམས་ཐམས་ཅད་གྲུབ་བྱེད་པ།། 
རྡོ་རྗེ་ཆོས་ཀྱི་བདེ་སྤྲོ་བ།། 
རྣལ་འབྱོར་སྔགས་ཀྱིས་སྒྲུབ་པར་བྱེད།། 
དེ་ནས་ཀུན་གྱི་སྙིང་པོ་ནི།། 
ཁྲོ་བོ་གནོད་བྱེད་ཁྲོ་མོ་ནི།། 
དབྱེ་བ་རྣམ་གསུམ་སྐུ་རང་བཞིན།། 
སངས་རྒྱས་བྱང་ཆུབ་ཡན་ལག་བཞི།། 
ཁྲོས་པའི་ཁྲོ་བོའི་མཆོག་ཏུ་སྤྲོ།། 
འཇིགས་པ་ཐེག་པ་རྣམ་པ་གསུམ།། 
ལྷ་མོའི་ལྟ་བས་འཇིགས་པར་བྱེད།། 
བདུད་དང་འབྱུང་པོ་གཅོད་བྱེད་ཅིང་།། 
བདུད་དང་གདུག་པ་སྐེམས་པ་དང་།། 
གནོན་ཅིང་ཡུལ་ནས་སྐྲོད་པ་དང་།། 
འདོད་དང་ཐར་པའི་གོ་འཕང་བསྒྲུབ།། 
ཚངས་པ་མནན་ཅིང་ཉེད་པ་དང་།། 
ཙ་མུཎྜི་ནི་དྲག་པོས་འགུགས།། 
འཇིགས་བྱེད་ཀུན་ནས་བསྒྲུབས་པ་ཡང་།། 
མཁས་པ་ཡི་ནི་བསྒྲུབ་པར་བྱ།། 
རེ་ཞིག་དང་པོ་བྲིས་པའི་སྐུ།། 
མཚན་ཉིད་ཇི་ལྟར་གསུངས་པ་བཞིན།། 
བྱེ་བ་བཅུ་བཞིའི་ཚོགས་དང་ནི།། 
སྣ་ཚོགས་གཟུགས་ཅན་བཞིན་ངན་པ།། 
ལྷ་མོ་དཀའ་ཟློག་གདན་དུ་ནི།། 
རྒྱབ་ཏུ་ཀུན་ནས་རྣམ་པར་མནན།། 
ཉི་མའི་དཀྱིལ་འཁོར་དབུས་སུ་ནི།། 
རྡོ་རྗེ་མཁའ་འགྲོ་རྣམ་པར་སྤྲུལ།། 
ཞལ་གསུམ་ཕྱག་ནི་དྲུག་པ་ཉིད།། 
འོད་ཟེར་སྔོན་པོ་འབར་བའི་ཞལ།། 
རོལ་པས་འཕེན་པའི་གདན་ལ་ནི།། 
ཚངས་པའི་མགོ་ནི་ཞབས་ཀྱིས་མནན།། 
སྤྱན་གསུམ་ཁྲོ་ལ་ང་རྒྱལ་ཅན།། 
དམར་ཞིང་དམར་བའི་སྤྱན་དང་ལྡན།། 
འཁྱིལ་ཞིང་རྣམ་པར་གྱེས་པ་ཡི།། 
དབུ་སྒྲ་དམར་པོས་རྣམ་པར་བརྒྱན།། 
རུས་བའི་ཐོད་པའི་ཕྲེང་བ་ཡིས།། 
སངས་རྒྱས་མི་བཟད་ཅོད་པན་ནོ།། 
བགེགས་ཀྱི་མགོ་བོ་བསམ་པ་ཡིས།། 
ཀླུ་གཉིས་ཀྱིས་ནི་རྣམ་པར་བརྒྱན།། 
ཤིན་ཏུ་རྒོད་ཅིང་མཆེ་བ་གཙིགས།། 
ཞལ་གསུམ་ཁ་དོག་གསུམ་པའོ།། 
གླང་ཆེན་པགས་པ་བསྣམས་པའོ།། 
མི་ཡི་པགས་པ་རབ་ཏུ་གསོལ།། 
རྒྱན་བརྒྱད་ཀྱི་ནི་གནས་ཉིད་དུ།
དཀར་ཞིང་རབ་འབར་རུས་པའོ།། 
སངས་རྒྱས་མགོ་བོའི་ཕྲང་བ་དང་།། 
མཆེ་བ་རྣོ་ཞིང་སོར་མོ་འབར།། 
སྟེང་གི་ཕྱོགས་སུ་མདའ་དང་ནི།། 
གཉིས་པ་ལ་ནི་ཁ་ཊྭཱྃ་ག།། 
གསུམ་པས་རྡོ་རྗེ་གསོར་བའོ།། 
གཡས་པ་སྡིགས་མཛུབ་ཞགས་པ་དང་།། 
གཉིས་པ་ལ་ནི་ཐོད་པའོ།། 
གསུམ་པ་གཞུ་དང་ཀུན་ནས་ལྡན།། 
རྒན་བྱད་དྲག་མོ་འཇིགས་སུ་རུང་།། 
ཞགས་པས་བཅིངས་ཤིང་རྣམ་པར་བརྒྱན།། 
དྲག་མོ་མནན་ཅིང་མཆེ་བ་གཙིགས།། 
ཁྲག་འཛག་པ་དང་བརྒྱལ་བ་ནི།། 
སོ་སོར་དབུས་སུ་བརྒྱན་པ་ཡི།། 
སོ་སོའི་ཕོ་ན་རབ་ཏུ་བསྒྲུབ།། 
ཚོན་བདུན་གྱིས་ནི་གོས་པ་ཡི།། 
རྒྱུན་མི་འཆད་པར་རྟག་ཏུ་སྤྲོ།། 
ཁྲོ་བོ་མཆེ་བ་གཙིགས་པའི་ལུས།། 
འབར་བའི་འོད་ཟེར་རྡོ་རྗེ་ཅན།། 
མི་ཡི་ཀེང་རུས་ཀེང་རུས་དང་།། 
གདུགས་དཀར་པོ་ཡིས་མངོན་པར་གཡོགས།། 
ཡེ་ཤེས་ཁྲོ་བོ་དབང་ཕྱུག་བདག།
དྲག་ཅིང་ཤིན་ཏུ་དྲག་པ་འདུལ།། 
བདུད་རྣམས་ཐམས་ཅད་གནོན་མཛད་པ།། 
ཤིན་ཏུ་གདུག་པའི་སེམས་ཅན་རྣམས།། 
ཞི་བས་འདུལ་བར་མི་འགྱུར་བས།། 
ཐབས་དང་ཤེས་རབ་སྦྱོར་བ་ཡིས།། 
ཁྲོ་བོའི་གཟུགས་ལ་སོགས་པ་བསྟན།། 
ཁྭ་དང་འུག་པ་བྱ་རྒོད་དང་།། 
ཅེ་སྦྱང་སྲིན་པོ་ཁྱི་ལ་སོགས།། 
འཇིགས་པའི་ཀུ་ཆོ་རབ་སྒྲོགས་དང་།། 
མི་ཡི་ཀེང་རུས་གྱིས་བཀང་བའི།། 
དེ་ལྟར་གཟུགས་བརྙན་རབ་སྦྱོར་བས།། 
འདོད་དང་ཐར་པ་དོན་གཉེར་དང་།། 
ཐམས་ཅད་ཁྲོ་བོ་འཇིགས་མཛད་པའི།། 
སྔགས་པས་གཟུགས་བརྙན་བསྒྲུབ་པར་བྱ།། 
ཨོྃ་ཏ་ཧཱུྃ་མ་ཐ་མ་ཐ་དུ་ཥྜཱ་ན་གྷཱ་ཏ་ཡ་ཧཱུྃ་ཕཊ་སྭཱ་ཧཱ།
བ་དན་གསུམ་སོགས་ཕྱག་རྒྱ་ཡིས།། 
ལས་རྣམས་ཀུན་ནས་རབ་ཏུ་བྱེད།། 
སྤོས་དང་བདུག་པ་ལ་སོགས་དྲི།། 
རྒྱས་པའི་མཆོད་པ་ཀུན་ལྡན་པས།། 
དཔའ་བོ་མཆོད་སོགས་ཡང་དག་ལྡན།། 
དཀྱིལ་འཁོར་ཆོ་ག་མཐོང་བ་ཡིས།། 
ཆོ་གའི་ཡན་ལག་སྦྱིན་སྲེག་ལས།། 
གཏོར་མའི་ལས་ནི་ཁྱད་པར་ཉིད།། 
མ་བརྟགས་པ་ཡི་ཤ་དང་ནི།། 
ཁྲག་གིས་ཀྱང་ནི་དེ་ཉིད་ལས།། 
གང་གང་དངོས་གྲུབ་འདོད་པ་ཡིས།། 
དེ་ཡི་རྣམ་པས་ཚིམ་པར་བྱ།། 
ཨོྃ་བི་ཏྲི་ཏྟི་ནཱ་མ་མ་ཧཱ་ཀྲོ་དྷ་ཧཱུྃ་ཕཊ།
ཟླ་བ་ཉི་མ་བརྐྱང་ནས་ནི།། 
རྒྱབ་དང་རྒྱབ་ཏུ་སྦྱར་བར་བྱ།། 
དཀར་པོ་གི་ཝང་སྦྲེལ་བྱས་ནས།། 
ས་ཡི་གདུགས་དང་པདྨ་སྦྲེལ།། 
དེ་ཉིད་སྙིང་པོ་ཕྱག་རྒྱ་དང་།། 
སྔགས་དེ་ཉིད་ནི་རྣམ་པར་སྦྱར།། 
ཕུར་བུ་ར་བ་ཚམ་ངམ་དང་།། 
དྲ་བ་གེ་ཆ་མཚོན་ཆ་རྣམས།། 
ལས་ཀྱི་གནས་སུ་དགོད་པ་ནི།། 
ཕྱག་རྒྱ་འདི་ནི་རབ་ཏུ་གྲགས།། 
ཕྱག་རྒྱ་འདི་ཉིད་སྙིང་གར་བཅིང་།། 
ཡེ་ཤེས་དང་ནི་རྣམ་ཤེས་སྦྱར།། 
ཨོྃ་ཀྲོ་དྷ་ནི་ཧཱུྃ་ཨ།
སྙིང་པོ་མཆོག་གི་ས་བོན་དང་།། 
ཕྱག་རྒྱ་དེ་ཉིད་རྣམ་པར་བྱ།། 
ལུས་དང་སྲོག་ལ་ལྟོས་མེད་པར།། 
ཆེན་པོའི་སེམས་ཀྱིས་བསྒྲུབ་པར་བྱ།། 
དྲག་ཅིང་རྣོ་བའི་ལྷ་མོ་ནི།། 
རྣོ་བའི་སེམས་ཀྱིས་བསྒྲུབ་པར་བྱ།། 
ཅུང་ཟད་ཞི་བའི་ལྷ་མོ་ནི།། 
ཐབས་ཅིག་གིས་ནི་མཚན་ཉིད་དོ།། 
ཆུ་ཡི་འགྲམ་གྱི་ས་ཕྱོགས་སུ།། 
སྔོན་དུ་བསྙེན་པ་ལ་སོགས་བྱ།། 
འབུམ་ཕྲག་ལྔ་ནི་བཟླས་པ་དང་།། 
ཕྱིས་ནི་འབུམ་ཕྲག་གཅིག་གིས་སོ།། 
ཞི་བའི་མཆོད་པ་ཕུལ་ནས་ནི།། 
མེ་ཡི་ལས་ལ་སོགས་པ་བྱ།། 
ནག་པོར་ཡི་ཤ་དང་ནི།། 
ཁྲག་དང་རྣམ་པར་བསྲེས་ནས་ནི།། 
བྲིས་སྐུ་ལ་སོགས་གཟུགས་བརྙན་མདུན།། 
རྫོགས་པའི་ཆོ་གས་སྦྱིན་སྲེག་བྱ།
གཏོར་མ་སྦྱིན་སྲེག་གིས་ཚིམ་བྱ།། 
ཐམས་ཅད་ལས་ནི་འགྲུབ་པར་འགྱུར།། 
ཞི་དང་རྒྱས་དང་དབང་དྲག་དང་།། 
མངོན་པར་སྤྱོད་པ་ལ་སོགས་འགྲུབ།། 
དྲི་ཞིམ་ཆུ་ཡིས་བཀང་བ་ཡིས།། 
བུམ་པ་རྒྱ་ཆེར་མཆོད་པ་ཡིས།། 
ནད་ཀྱི་ཡན་ལག་གཟིར་བ་ལ།། 
སྔོན་དུ་དབང་བསྐུར་བྱིན་བྱས་ནས།། 
ནད་ཀུན་དང་ནི་བྲལ་བ་དང་།། 
དེ་བཞིན་གཟའ་ཡིས་གནོད་པ་ཉིད།། 
སྐལ་བ་དམན་དང་མི་བྱམས་པས།། 
ཐམས་ཅད་ཞི་བ་ཐོབ་པར་འགྱུར།། 
སེར་པོའི་ཚོན་དང་སྤྲ་ཚིལ་ལས།། 
ལོག་འདྲེན་ལྷ་ཡི་གཟུགས་བརྙན་ཉིད།། 
མཉམ་པའི་གདན་ལ་ཐལ་མོ་སྦྱར།། 
ཕྱག་བཞི་ཡིས་ནི་རྣམ་པར་སྤྲས།། 
མཆེ་བ་གཙིགས་པ་ཡན་ལག་རྒྱས།། 
པདྨའི་སྣོད་ལ་གནས་པ་ནི།། 
རྩེ་གསུམ་དང་ནི་བཟའ་བའི་སྣོད།། 
དགྲ་སྟ་ལ་ཕུག་ཕྱག་ནའོ།། 
སོར་མོ་བཞི་ཡི་ཚད་དུ་ནི།། 
རྒྱན་ཀུན་གྱིས་ནི་རྣམ་པར་བརྒྱན།། 
བྲིས་སྐུའི་གཟུགས་བརྙན་མདུན་དུ་ནི།། 
འཁྲུལ་འཁོར་འདི་ནི་བྲི་བར་བྱ།། 
གྲོགའམ་ནི་ཤིང་ཤུན་ལ།། 
གི་ཝང་དང་ནི་གུར་གུམ་གྱིས།། 
སྒྲུབ་པ་པོ་ཡི་གཟུགས་བརྙན་བྲི།། 
གཟུགས་དང་རྣམ་པ་ཀུན་ལྡན་པ།། 
སྙིང་གར་མིང་ནི་བྲི་བར་བྱ།། 
གཡོ་དང་ལྷུང་དང་སྲོག་འདྲེན་པ།། 
ལྕགས་ཀྱུ་ཀུན་ནས་ལྡན་པ་དང་།། 
དཔྲལ་བར་དྲངས་ནས་གཞག་པར་བྱ།། 
བགེགས་ཀྱི་དབང་པ་ཡི་ནི་གདན།། 
སྙིང་གར་མནན་ནས་གཞག་པར་བྱ།། 
མེ་ཏོག་བདུག་པ་སོགས་པས་མཆོད།། 
ནན་ཏན་གྱིས་ནི་གཏོར་མའི་ལས།། 
དོན་འདོད་འབྲས་བུ་དོན་གཉེར་བའི།། 
རྣལ་འབྱོར་པས་ནི་སྔགས་ཡིག་བཟླས།། 
ཨོྃ་ཏྲྃ་ཐ་ཐ་ཐ་ཧཱུྃ་ཛ་སྭཱ་ཧཱ།
མེ་ཏོག་དཀར་པོ་ལ་བཟླས་ཤིང་།། 
རེ་རེ་ཞིང་ནི་བརྡེག་པར་བྱ།། 
བརྒྱ་རྩ་བརྒྱད་དུ་ཡོངས་རྫོགས་ན།། 
འགྲུབ་པར་འདི་ལ་ཐེ་ཚོམ་མེད།། 
སྔགས་འདི་ཡིས་ནི་སྦྱོར་བ་ཡིས།། 
སྒྲུབ་པ་པོ་ཡི་ཡིད་གཡོ་ཞིང་།། 
མྱུར་དུ་འགུགས་ཤིང་ཡོན་པའོ།། 
རྒྱལ་པོའི་དབང་པོ་དབང་ཕྱུག་སོགས།། 
རྒྱལ་པོ་དང་ནི་རྒྱལ་ཚབ་དང་།། 
ཕྱུག་པོའི་བྱིས་པ་ལ་སོགས་དང་།། 
ཤིན་ཏུ་མཛེས་པའི་བདག་ཉིད་ལུས།། 
ཤ་ཙི་དང་ནི་བརྒྱ་བྱིན་སོགས།། 
གལ་ཏེ་ཀུན་ནས་འདོད་ཙམ་གྱིས།། 
སྒྲུབ་པ་པོ་ཡི་དབང་དུ་འགྱུར།། 
ཇི་སྲིད་ལུས་ནི་འཚོ་བའི་བར།། 
དུས་རྟག་ཏུ་ནི་རྣམ་པར་འདུད།། 
ང་རྒྱལ་ཡན་ལག་གཙོ་བོ་བས།། 
ང་རྒྱལ་གྱིས་ནི་འགྲུབ་པར་འགྱུར།། 
ཁྲོ་བོའི་ལུས་ནི་བསྟན་པ་ཡིས།། 
ལས་དང་ལས་ནི་མྱུར་དུ་འགྲུབ།། 
ཁྲོ་བོའི་ལུས་རྣམ་པར་བསྟན་པ་ཞེས་བྱ་བ་རྫོགས་སོ།།།། 
སྤྱོད་པའི་ཆོས་ཅན་ཀུན་བསྡུས་པ།། 
བརྟུལ་ཞུགས་མཚན་ཉིད་བསྟན་པའོ།། 
ཡེ་ཤེས་ལོངས་སྤྱོད་འབྲས་འདོད་པས།། 
སྤྱོད་པའི་མཚན་ཉིད་ཤེས་པར་བྱ།། 
མི་བཟད་འཁོར་བ་འཇིགས་པ་ནི།། 
ཆགས་པས་སྲིད་པར་ལྟུང་བའོ།། 
ཆགས་པ་སྤངས་པའི་ལུས་ཀྱི་ནི།། 
རྒྱུན་དུ་བརྟུལ་ཞུགས་ཡང་བཟུང་ངོ།། 
དབེན་པར་ཤིན་ཏུ་མཉམ་གཞག་པས།། 
དངོས་པོ་ཐམས་ཅད་མདོར་བསྡུས་པའོ།། 
ཆགས་པས་སྲིད་པར་ལྟུང་བ་དང་།། 
ཞེན་པས་འཁོར་བར་འཇུག་པར་བྱེད།། 
རྨོངས་པའི་བདག་ཉིད་རིང་དུ་སྤངས།། 
སེམས་ཅན་དོན་དུ་ཆོས་བསྟན་ཕྱིར།། 
སེམས་ཅན་དོན་བྱེད་གྱུར་པས་ཀྱང་།། 
བརྟུལ་ཞུགས་དཀའ་ཐུབ་མི་བཟད་པས།། 
དབེན་པར་སྦྱོར་བས་འགྲུབ་པར་འགྱུར།། 
ཆགས་པའི་ཉེས་པ་རྒྱ་མཚོར་འཁོར།། 
བདག་ཉིད་ཉོན་མོངས་ལས་རྒྱལ་ཕྱིར།། 
སེམས་ཅན་དོན་བློ་འབའ་ཞིག་གོ།། 
སེམས་ཅན་དོན་འགྱུར་དུས་སུ་ནི།། 
སྤྱོད་དང་སྡོམ་པའི་སྟོན་བཞིན་ནོ།། 
འདུ་འཛི་དང་བྲལ་དབེན་པ་ནི།། 
དགའ་བ་རུ་ནི་ལུས་བསྲུང་ངོ།། 
དང་པོ་རེ་ཞིག་རྣལ་འབྱོར་པས།། 
བསྟན་བཅོས་ཚིག་རྣམས་བླངས་བྱས་ནས།། 
སྡོམ་པ་ཐམས་ཅད་ཡང་དག་ལྡན།། 
རབ་ཏུ་རྣོ་བས་ཆོས་སྤྱད་དོ།། 
གནས་དང་གནས་ལའང་མི་གནས་པའི།། 
ནམ་དུ་ཡང་ནི་མི་གཟུང་ངོ།། 
བཟའ་དང་བཟའ་མིན་པར་རྟོག་པའི།། 
དམན་སོགས་ངེས་པར་མི་བྱའོ།། 
འབད་པས་རྟག་ཏུ་དགའ་བ་ཡིས།། 
ལྷ་མ་མཁན་ཉ་པ་ཤན་པ་དང་།། 
བྲམ་ཟེ་དམངས་རིགས་རྒྱལ་རིགས་རྣམས།། 
མཉམ་པའི་སེམས་ཀྱི་ལམ་གྱིས་ནི།། 
རྟག་ཏུ་སློང་མོ་བསླང་བར་བྱ།། 
གལ་ཏེ་གོང་དུ་སྤྱོད་པའི་ཚེ།། 
གང་ཞིག་བཟའ་སྟོན་ཟོས་པ་དང་།། 
མལ་ཆ་རས་དང་མཆིལ་ལྷམ་ཡང་།། 
ལོངས་སྤྱོད་ལོངས་སྤྱོད་ཡིད་འོང་བའི།། 
བརྟུལ་ཞུགས་ལ་གནས་ཙམ་གྱིས་ནི།། 
རྣལ་འབྱོར་སྡོམ་པ་རིང་བ་ཉིད།། 
སྤྱོད་པ་སྤྱོད་དགུར་རྣལ་འབྱོར་པས།། 
བསོད་ནམས་ལག་ཏུ་བླང་བར་བྱ།། 
ཐམས་ཅད་བསླངས་ཀྱང་ཉེས་མེད་དེ།། 
དངོས་པོ་ཡང་ནི་མི་གཟུང་ངོ།། 
སེམས་ནི་རྣམ་པར་དག་པ་ཡིས།། 
ཐམས་ཅད་བཟའ་ཞིང་བཟའ་བ་ཉིད།། 
དག་ཅིང་གུས་བཅས་ང་རྒྱལ་གྱིས།། 
དེ་ཡི་གནས་ནི་ཡོངས་སུ་སྤངས།། 
དད་པས་དཀྱིལ་འཁོར་འདྲི་བ་དང་།། 
ཡང་ན་གཏོར་མའི་ལས་ལ་ནི།། 
བསགས་པའི་རྫས་ཀྱི་དངོས་པོ་ནི།། 
དེ་ཡི་གནས་སུ་དབུལ་བར་བྱ།། 
ཆོས་གོས་གསུམ་གྱི་ལྷག་མ་ནི།། 
སླར་ཡང་གུས་པ་ཡིས་ནི་གཟུང་།། 
སྤྱི་བོར་ངུར་སྨྲིག་མཚན་མ་དང་།། 
སངས་རྒྱས་བྱང་ཆུབ་ཡན་ལག་དང་།། 
རྙིང་པའི་ཚེམ་བེར་ཆོས་གོས་གསུམ།། 
སྟེང་དུ་རྡོ་རྗེ་དབྱུག་པ་དང་།། 
ལྷུང་བཟེད་མཆན་ཁུང་ཆུ་ཚགས་བཅས།། 
དེ་ལྟར་འཛིན་པའི་ལུས་ལ་ནི།། 
གླེགས་བམ་ལ་སོགས་གཞན་ཡང་མེད།། 
གྲོག་མོ་ལ་སོགས་བསལ་བའི་ཕྱིར།། 
རྔ་མའི་ཆུན་པོ་བསྔགས་པ་ཡིན།། 
སངས་རྒྱས་བྱང་ཆུབ་ཡན་ལག་དང་།། 
ཆོས་དོན་རྩ་པ་སྙིང་རྗེ་ཉིད།། 
དེ་ནས་བསླབ་པར་བྱ་བ་ནི།། 
བླ་མའི་ཚིག་གི་སྡོམ་པའོ།། 
སངས་རྒྱས་ཡེ་ཤེས་རྫུ་འཕྲུལ་ཆེ།། 
མཆོག་ལ་སྐྱབས་དང་སྐྱབས་སུ་མཆི།། 
རྡོ་རྗེ་དབང་ཕྱུག་མཆོག་གི་ལུས།། 
རྡོ་རྗེ་སེམས་དཔའ་བདག་ཕྱག་འཚལ།། 
ལྷ་མོ་ཤེས་རབ་སྦྱོར་རང་བཞིན།། 
མཁའ་འགྲོ་ལྔ་ལ་ཕྱག་འཚལ་ལོ།། 
ཨོྃ་ཨ་མུ་ཀ་ས་མ་ཡོ་ཧྃ་ས་མ་ཡ།
ཨ་མུ་ཀ་ས་མ་ཡོ།
ཨོྃ་ཨ་མུ་ཀ་ས་མ་ཡོ།
ཧྃ་ས་མ་ཡ།
ཨོྃ་བཛྲ་བཛྲ།
མ་ཧཱ་བཛྲ་བཛྲ།
ཀཱ་ཡ་སུ་པར།
ཧི་ཧི་ཧི།
ཧོ་ཧོ་ཧོ།
ཧཱུྃ་ན་ནི་བ་ཏ་དྃ།
འདི་ཡིས་སློབ་མ་རབ་ཏུ་གཟུང་།། 
བརྟུལ་ཞུགས་རྡོ་རྗེ་རྡོ་རྗེ་ཅན།། 
གཉིས་པའི་ལས་ཀྱིས་བསྒྲུབ་པར་བྱ།། 
སྦྱོར་དང་གསང་བའི་སྔགས་རིག་པས།། 
ཐམས་ཅད་དུས་དང་དུས་ཉིད་དུ།། 
ཚིགས་བཅད་གཉིས་ནི་བརྗོད་པར་བྱ།། 
གང་ཞིག་ཕ་དང་གང་ཞིག་མ།། 
གང་ཞིག་མཛའ་བའང་མི་རྟག་པའོ།། 
སངས་རྒྱས་ལུས་ནི་སྒྱ་མ་ཉིད།། 
རྟག་ཏུ་ཆོས་ཀྱིས་ཡོངས་སུ་སྐྱོབ།། 
ཀྱེ་མ་སྟོང་བ་ཉིད་ཀྱི་མཐུས།། 
དངོས་ཀུན་རྣམ་པར་མནན་པའོ།། 
སངས་རྒྱས་འབྲས་བུ་རབ་སྟེར་བའི།། 
མཁས་པ་ཡིས་ནི་གཟུང་བར་བྱ།། 
རྨོངས་པ་བཅད་པའི་དོན་དུ་ནི།། 
དུས་གསུམ་དུ་ནི་ཚིགས་བཅད་བརྗོད།། 
འཆག་དང་ཉལ་དང་འགྲོ་བ་དང་།། 
འདུག་དང་འགྲོ་བ་ཐམས་ཅད་དུ།། 
སྔགས་ཀྱི་སྦྱོར་བ་བརྟན་བྱས་ནས།། 
སེམས་དང་སེམས་ཀྱིས་ཉལ་བར་བྱ།། 
སྐྱེ་དང་སྐྱེ་བར་བརྒྱུད་པ་ཡི།། 
འབྱུང་བ་ལྔ་ཡི་ལུས་ཀྱི་སྡིག།
ཉིན་མཚན་གཉིས་ཀྱི་སྤྱོད་པ་ཡིས།། 
ལུས་ཀྱི་དྲི་མ་དག་པ་ཉིད།། 
ཟླ་བ་དྲུག་ཏུ་སྤྱད་བྱས་པས།། 
རང་འདོད་ལྷ་ནི་འགྲུབ་པའོ།། 
བརྟུལ་ཞུགས་སྤྱད་པའི་རྣལ་འབྱོར་པས།། 
མི་ཤེས་པས་ཀྱང་ཡེ་ཤེས་འཐོབ།། 
དེ་ལྟར་ཡོན་ཏན་རང་བཞིན་ཞིང་།། 
བརྟུལ་ཞུགས་སྤྱོད་པ་ཡི་ནི་རྒྱུ།། 
བརྟུལ་ཞུགས་སྦྱོར་བ་སྦྱོར་བ་ཡིས།། 
ཐམས་ཅད་རྨོངས་པ་རྣམ་པར་སྤངས།། 
ཐབས་ཀྱི་མཚན་ཉིད་མཚོན་པ་ཡིས།། 
མཉམ་ཉིད་ལྟ་བ་རྫོགས་བྱས་ནས།། 
རྣམ་དག་ལྟ་བ་འབའ་ཞིག་གོ།། 
ཀུན་ནས་སྟོང་པ་མཉམ་པའི་རོས།། 
དངོས་པོ་ཀུན་གྱི་མཚན་ཉིད་མེད།། 
ཀུན་ནས་སྟོང་པ་ཉིད་ཀྱི་མཐར།། 
རྣམ་པར་རྟོག་པ་ཇི་ལྟ་བུར།། 
རྨོངས་པས་བརྟགས་ཤིང་རྣམ་བརྟགས་པའི།། 
དག་པའི་སེམས་དང་སེམས་པར་བཅས།། 
རྨོངས་པ་ཉོན་མོངས་རྒྱ་མཚོའི་ལུས།། 
འདོད་པ་ཁྲོ་བོའི་གཞི་དེ་ནི།། 
རྣོ་བའི་སེམས་ཀྱིས་རྨོངས་པ་ནི།། 
ཡེ་ཤེས་ལྡན་པའི་ལུས་ཀྱི་དབྱེ།། 
སྣུམ་པའི་བཟའ་དང་འཇམ་པའི་གོས།། 
སྣ་ཚོགས་དབང་བོས་རེག་པ་ཡིས།། 
གཏི་མུག་ཆགས་པས་གོ་བཟློག་པས།། 
སྲིད་པར་ལྟུང་བའི་ལས་སུ་འགྱུར།། 
ལས་ནི་བྱ་བའི་དབང་པོར་འགྱུར།། 
རྨོངས་པ་ཡེ་ཤེས་མི་རྟག་པའོ།། 
འདོད་དང་ཁྲོ་དང་ང་རྒྱལ་འཇོམས།། 
སྲིད་པར་འཆིང་བའི་བཟའ་བའོ།། 
འབྱུང་པོ་འབྱུང་ལ་བརྩེ་བ་དང་།། 
ཀུན་ནས་སྡིག་པ་མི་བརྟག་གོ།། 
མགོན་མེད་སྡུག་བསྔལ་ཕོངས་པ་ལ།། 
ནོར་བས་མནར་མེད་གྱུར་པ་བཞིན།། 
འཇིག་རྟེན་འདིར་ནི་རྨ་འབེབས་དང་།། 
མཚང་འདྲུ་བ་ནི་མཆོག་ཏུ་གཙོ།། 
ཐེག་པ་ཆེ་ལ་ལེགས་བསླབས་པས།། 
ངན་འགྲོའི་དངོས་པོར་ཡང་མ་ཡིན།། 
ཀུན་ནས་བཟའ་དང་ལེགས་བཟའ་བས།། 
ཡང་དག་དགའ་བས་ལུས་བསྲུང་ངོ།། 
རྙིང་པའི་བཟའ་སྟོན་ངན་པ་ཡིས།། 
ངེས་པར་བདག་ཉིད་དགའ་བར་བྱ།། 
སྔོན་གྱི་བསླབ་སོགས་བསླབ་པ་དང་།། 
སྔོན་དུ་ཐམས་ཅད་བསྡམ་པ་ཉིད།། 
བརྟུལ་ཞུགས་སྤྱོད་པ་མཉམ་གཞག་པས།། 
མནར་མེད་དམིགས་པ་མེད་པའོ།། 
སྔོན་གྱི་མཚན་ཉིད་མཚོན་པ་ཡིས།། 
སྔོན་དུ་བསླབ་སོགས་བསླབ་པར་བྱ།། 
བརྟུལ་ཞུགས་སྤྱོད་པ་མཉམ་གཞག་པས།། 
བསླབ་པ་གུས་པས་བསླབ་པར་བྱ།། 
བུད་མེད་འཇིགས་གཟུགས་དྲག་མོ་ཉིད།། 
སྐྲ་ནི་འཇིངས་ཤིང་འཁྱིལ་པ་དང་།། 
ངུར་སྨྲིག་དམར་པོ་འཇམ་པ་ཉིད།། 
ཕྲ་མོའི་རྡུལ་གྱིས་འཇམ་པ་བགོ།། 
མི་ཡི་རུས་པས་བྱས་པ་ཡང་།། 
བུད་མེད་རྒྱན་དུ་རྣམ་པར་བརྒྱན།། 
རྙིང་པའི་ཚོམ་བེར་དམར་པོ་ནི།། 
མི་ཡི་པགས་པས་གཡོག་པར་བྱ།། 
སྣོད་ཆེན་པོ་ནི་གཉིས་པ་རུ།། 
བཟུང་ལ་དབང་པོ་ལྔ་ནི་གཟུང་།། 
སྟེང་དུ་རྡོ་རྗེའི་དབྱུག་པ་ནི།། 
མི་ཡི་ཡན་ལག་རུས་པས་བརྒྱན།། 
བ་དན་དྲིལ་བུ་ཕྲེང་བ་ནི།། 
དབྱུག་པ་ལག་པ་གཡོན་པས་གཟུང་།། 
དེ་ལྟར་བསྡུས་པའི་ལུས་ཀྱིས་ནི།། 
འབད་པས་བརྟུལ་ཞུགས་སྤྱོད་པར་བྱ།། 
འདི་ལྟར་རྫས་སོགས་དངོས་པོ་ནི།། 
མེ་བཞིན་འབར་བས་རེག་མི་བྱ།། 
བཟའ་དང་བཏུང་བ་ལ་སོགས་གཞན།། 
དང་པོ་བསྡུ་བར་ཡང་མི་བྱ།། 
སྙིང་རྗེར་ཕན་པའི་སེམས་ཀྱིས་ནི།། 
ཀུན་ནས་དགའ་ཞིང་བཟའ་བར་བྱ།། 
ཐམས་ཅད་གནོད་པ་དོན་མེད་པས།། 
དངོས་པོ་ཀུན་ནས་ཡོངས་སུ་སྦང་།། 
ལུས་ནི་བསྲུངས་པ་ཙམ་གྱིས་ནི།། 
སློང་མོའི་བཟའ་བ་བསླང་བར་བྱ།། 
སྟོང་པའི་ཁྱིམ་དང་དུར་ཁྲོད་དང་།། 
བས་མཐའ་དང་ནི་དགོན་པར་གནས།། 
མཚན་མོ་ཀུན་ནས་བགྲོད་པར་ནི།། 
བཟླས་དང་བསམ་གཏན་མཆོག་ཏུ་བརྩོན།། 
འཆག་དང་ཉལ་དང་འདུག་པའམ།། 
ཤེལ་གྱི་རྣམ་པའི་སེམས་དང་ནི།། 
རང་བཞིན་ཡོངས་སུ་དག་པ་ཉིད།། 
བཟླས་དང་བསམ་གཏན་འབའ་ཞིག་གོ།། 
དེ་ཡིས་ཐམས་ཅད་འགྲུབ་འགྱུར་བར།། 
སངས་རྒྱས་ཀུན་གྱིས་གསུངས་པ་ཉིད།། 
སྡིག་སྤངས་རྣམ་པར་སྤྱོད་པ་ཡིས།། 
འཁོར་བ་རུ་ནི་མི་གནས་པའོ།། 
ཐམས་ཅད་དངོས་པོ་དངོས་མེད་པར།། 
རྟག་ཏུ་སེམས་ཀྱིས་བལྟ་བ་ཉིད།། 
བདག་ཉིད་སངས་རྒྱས་རྒྱུ་རུ་ནི།། 
དེ་ནས་ཚིགས་བཅད་གཉིས་ནི་བརྗོད།། 
སྦྱིན་པ་ཆོས་ཀྱིས་བསྲུང་བ་ནི།། 
ཚིགས་བཅད་གཅིག་གིས་གནང་བར་བྱ།། 
ཨེ་མའོ་རྨོངས་པ་ཡི་ནི་མཐུས།། 
ལུས་ཅན་ཀུན་ནས་དབང་དུ་བྱས།། 
འདོད་སོགས་ཆོས་སོགས་མི་བཟད་པས།། 
མཁས་པ་ཡིས་ནི་ཡོངས་སུ་སྤངས།། 
དངོས་མེད་དངོས་པོ་ཡང་མ་ཡིན།། 
གཟུང་དང་འཛིན་པ་མི་རྟོགས་པས།། 
སྲིད་པའི་དགོན་པ་ལས་རྒལ་ཞིང་།། 
དམིགས་པ་མེད་པའི་བདེ་བ་འཐོབ།། 
གཞན་གྱིས་བརྟགས་པའི་ལོངས་སྤྱོད་སོགས།། 
ཉལ་དང་འཆག་པར་དུས་གསུམ་དུ།། 
རྣལ་འབྱོར་ཚིགས་བཅད་གཅིག་གིས་ནི།། 
རྣལ་འབྱོར་རྨོངས་པ་གཅོད་བྱེད་པའོ།། 
སེམས་ཆེན་པོ་ཡི་སེམས་ཀྱི་ནི།། 
རྙིང་པའི་རས་ནི་བསགས་པ་ཡིས།། 
དེ་ཡི་གོས་སུ་རབ་ཏུ་བགོས།། 
ཀེང་རུས་ཀྱི་ནི་ཡན་ལག་ཀུན།། 
ཤིན་ཏུ་མཇོས་པའི་དབྱུག་པ་བཟུང་།། 
པ་ཊ་ཧ་ཡི་ཆོས་ཀྱིས་བརྡུང་།། 
རྡོ་རྗེའི་གླུ་ནི་བླང་བ་ཉིད།། 
སེམས་ཅན་སྒྲོལ་བའི་རྒྱུ་རུ་ནི།། 
གྲོང་ནས་གྲོང་དུ་ཀུན་ཏུ་རྒྱུ།། 
དམིགས་པ་མེད་པའི་རང་བཞིན་གྱིས།། 
བརྟུལ་ཞུགས་སྤྱོད་པས་མཉམ་པར་གཞག།
དག་པའི་སེམས་ནི་མི་དམིགས་པས།། 
དགའ་བ་ཡིས་ནི་བསྲུང་བར་བྱ།། 
སྤྱོད་པ་ཡིས་ནི་རྒྱུར་གྱུར་པས།། 
རྣལ་འབྱོར་སྤྱོད་པ་དོན་གྱི་རྒྱུ།། 
སྡིག་པ་ཐམས་ཅད་རྣམ་བསལ་ཞིང་།། 
ཉེས་པ་ཀུན་ནས་རྣམ་སྤངས་ལ།། 
བརྟུལ་ཞུགས་ཟླ་དྲུག་སྤྱད་པ་ཡི།། 
རང་འདོད་ཡེ་ཤེས་འགྲུབ་པར་འགྱུར།། 
བརྟུལ་ཞུགས་ཀྱི་སྤྱོད་པ་རྣམ་པར་བསྟན་པའི་ལེའུ་ཞེས་བྱ་བ་རྫོགས་སོ།།།། 
དེ་ནས་ཐམས་ཅད་སྙིང་པོ་ནི།། 
དེ་ཉིད་ཀུན་གྱི་དོན་བསྡུས་པ།། 
འཁོར་བའི་བརྟན་དང་གཡོ་བཅས་པའི།། 
ཀུན་གྱི་སྙིང་པོར་རབ་སྦྱོར་བའོ།། 
དང་པོར་རེ་ཞིག་རྣལ་འབྱོར་པས།། 
ཡིད་དུ་འོང་བའི་ས་ཕྱོགས་སུ།། 
བདེ་བའི་སྟན་ལ་འདུག་ནས་ནི།། 
སྔོན་དུ་བསྙེན་པ་ལ་སོགས་བྱ།། 
རྡོ་རྗེའམ་ཤེས་རབ་རྣལ་འབྱོར་གྱིས།། 
འབུམ་ཕྲག་གསུམ་དུ་བཟླས་བྱས་ནས།། 
ཕྱིས་ནི་རང་འདོད་པ་ཡི་ལས།། 
འགྲུབ་པར་འདི་ལ་ཐེ་ཚོམ་མེད།། 
སྤྲ་ཚིལ་ལས་ནི་གཟུགས་བརྙན་བྱ།། 
ཚ་བའི་མར་ཁུས་བྱུགས་བྱས་ལ།། 
སྙིང་གར་མིང་ནི་བཞག་པ་དང་།། 
ཚིགས་དང་ཚིགས་སུ་ཚེར་མས་དགང་།། 
སྐྱུར་བོ་ཚྭ་དང་མ་རུ་ཙེར།། 
གཟུགས་བརྙན་དང་ནི་ཡང་དག་ལྡན།། 
སྣོད་དུ་བསྲེས་ལ་ཡང་དག་གཞག།
ཡེ་ཤེས་ལུས་ལ་ལུས་ཀྱི་ནི།། 
རྐང་པ་གཡས་པས་མནན་པར་བྱ།། 
རྣོ་བའི་སེམས་ཀྱིས་བཟླས་བྱས་པས།། 
མཚན་མོ་གཅིག་གི་མཐའ་རུ་ནི།། 
འགྲུབ་པར་འདི་ལ་ཐེ་ཚོམ་མེད།། 
སྨིན་པའི་མེ་ལ་གཞག་བྱས་ན།། 
རྒྱལ་པོ་མྱུར་དུ་གདུང་བར་འགྱུར།། 
དཀོན་མཆོག་གསུམ་ལ་གནོད་པ་ལ།། 
ལས་འདི་ཡིས་ནི་སྦྱར་བར་བྱ།། 
ཧྲཱིཿ་ཨ་མོ་གྷ་སི་སི་ད་ཧ་ད་ཧ་གྲྀ་ཧྞ་ཧཱུྃ་ཧྲཱིཿ་ཕཊ།
སྔ་དྲོ་ཉི་མ་ཤར་དུས་ལ།། 
མེ་ཏོག་དཀར་པོའི་མཎྜལ་དང་།། 
སྤོས་དང་མར་མེའི་ཆོ་ག་ཡིས།། 
ཞི་བའི་ལས་ནི་རྣམ་པར་བྱ།། 
ཆུ་དང་འོ་མ་བསྲེས་པའི་སྣང་།། 
དེར་ནི་གཏོར་མ་སྦྱར་ནས་ནི།། 
སྔགས་ནི་བརྒྱ་རྩ་བརྒྱད་དུ་བཟླས།། 
རྒྱལ་པོ་ནད་དང་བྲལ་བར་འགྱུར།། 
ཨོཾ་ཨ་མྲྀ་ཏ་བྷ་རེ་དེ་ཧཱུྃ་ཧཱུྃ་ཧཱུྃ།
ཨ་ཨ་ཨ།
ཐམས་ཅད་ལས་ནི་བསྡུས་བྱས་ལ།། 
ཆུ་བོ་ཆེན་པོའི་རྒྱུན་ལ་བསྐུར།། 
རིམས་ནད་རབ་ཏུ་ཞི་བར་བྱེད་པ་ཞེས་བྱ་བའི་ལེའུ་རྫོགས་སོ།།།། 
དེ་ནས་རབ་སྦྱོར་སྙིང་པོ་འདི།། 
སྔགས་བས་རབ་ཏུ་རྣམ་པར་སྤྱད།། 
ཡུངས་ཀར་ལས་ནི་གཟུགས་བརྙན་བྱ།། 
སྙིང་གར་མིང་ནི་རྣམ་པར་སྦྱར།། 
རྡོ་དང་ཚེར་མ་ལྟེ་བར་རོ།། 
རྐང་པས་མནན་ཅིང་བཟླས་པར་བྱ།། 
སུ་ཏཱི་ཀྵ་ཎཱ་ཤཱུ་ལ་ཧཱུྃ་ཛ་ཕཊ་ཧྲཱིཿ།
མེ་ལ་བསྲོ་ཞིང་གདུང་བ་དང་།། 
ལྷག་པར་བཟླས་ཤིང་གཞག་པར་བྱ།། 
འདི་ལྟར་མཚོན་པའི་མཚན་ཉིད་ཀྱིས།། 
མོད་ལ་གཟེར་བས་ཡང་འཛིན་ཏོ།། 
ཞི་བའི་མཆོད་པའི་ཆོ་ག་ལས།། 
འོ་མ་དང་ནི་སྦྲང་རྩིས་བཀྲུ།། 
ཆུ་བོའི་རྒྱུན་ལ་བསྐུར་བྱས་ན།། 
གཟེར་ཞིང་གཟེར་བའི་ནད་དང་བྲལ།། 
ཨོཾ་སརྦ་ཀ་རི་ཧཱུྃ་ཛ་སྭཱ་ཧཱ།
གཟེར་བ་རབ་ཏུ་ཞི་བར་བྱེད་པའི་སྔགས་གོ།། 
དེ་ནས་ཐམས་ཅད་སྙིང་པོ་ཡིས།། 
གཞན་གྱི་ལས་ཀྱི་མཚན་ཉིད་ནི།། 
སྔོན་དུ་བསྙེན་སོགས་བསྟེན་བྱས་པས།། 
ལས་ཀུན་འགྲུབ་པར་འགྱུར་བའོ།། 
ནག་པོའི་མཐའ་དང་ཐ་མ་ལ།། 
བ་སྐམ་གྱི་ནི་ལྕི་བ་ལས།། 
བསྒྲུབ་བྱ་ཡི་ནི་མིང་དང་གཟུགས།། 
དམར་པོའི་ཙནྡན་གྱིས་ནི་བསྐུ།། 
བསྒྲུབ་བྱའི་མིང་ནི་ཀུན་ནས་གཞག།
སེང་ལྡེང་ཕུར་བས་མིག་འབྲས་ལ།། 
གཡོན་པའི་རྐང་བས་མནན་ནས་ནི།། 
བརྒྱ་རྩ་བརྒྱད་དུ་བཟླས་བྱས་ཤིང་།། 
མེ་ལ་བདུག་ཅིང་བདུགས་པ་ཡིས།། 
མིག་ནི་གཟེར་བས་འཛིན་པར་འགྱུར།། 
ཨོཾ་ཙཀྵུ་མ་ལི་ནི་ཧཱུྃ་ཕཊ།
འདི་ཡི་སྔགས་དང་སྔགས་ཀྱིས་ནི།། 
འགྲུབ་པར་འདི་ལ་ཐེ་ཚོམ་མེད།། 
ཞི་བའི་མཆོད་པས་མཆོད་བྱས་ནས།། 
ཨོཾ་བཛྲ་ཏཱིཀྵ་ཎཱ་ཡ་ཧཱུྃ་སྭཱ་ཧཱ།
ལན་བདུན་མངོན་པར་བསྔགས་བྱས་ནས།། 
དེ་ཡི་འོ་རྒྱུན་ལ་བཀྲུས་ནས།། 
བསྒྲུབ་བྱའི་ནད་དང་གནོད་པ་སེལ།། 
མིག་འབྲས་རྣོ་ཞིང་གསལ་བར་འགྱུར།། 
མིག་ནད་རབ་ཏུ་ཞི་བར་བྱེད་པ་ཞེས་བྱ་བའི་ཆོ་གའོ།། 
ལྷད་ཚེར་ལས་ནི་བསྒྲུབ་པར་བྱ།། 
མཁས་པས་ཁྲག་གིས་བྲི་པའོ།། 
དུག་དང་དུར་ཁྲོད་སོལ་བ་ཡིས།། 
མིག་གི་འབྲས་བུ་བྱུགས་བྱས་ལ།། 
རྐང་པ་གཡོན་པས་མནན་ནས་ནི།། 
བརྒྱ་རྩ་བརྒྱད་དུ་བཟླས་པའོ།། 
ཨོྃ་ཀྲྀཥྞཱ་པིངྒ་ལི་ཧཱུྃ་ཁྃ་ཕཊ།
འདི་ཡི་སྔགས་དང་སྔགས་ཀྱིས་ནི།། 
བདག་ཉིད་ལྕི་བས་བྲན་པར་བྱ།། 
དེ་ལྟར་མཚན་ཉིད་ཀུན་ལྡན་པས།། 
བསྒྲུབ་བྱ་མྱུར་དུ་ལོང་བར་འགྱུར།། 
སྦྲང་རྩི་མར་གྱིས་བསྐུ་བྱས་ནས།། 
བསྒྲུབ་བྱའི་ནད་དང་གནོད་པ་སེལ།། 
བརྒྱ་རྩ་བརྒྱད་དུ་མངོན་པར་བཟླས།། 
ཨོཾ་ཨ་མྲྀ་ཏ་ལོ་ཙ་ནེ་ཨ་སྭཱ་ཧཱ།
ལོང་བ་རབ་ཏུ་ཞི་བར་བྱེད་པའི་སྔགས་སོ།། 
གཞན་ཡང་བསྒྲུབ་བྱ་སྒྲུབ་པ་པོས།། 
ལས་ནི་ཤིན་ཏུ་རྣམ་པར་སྤྱད།། 
དཀོན་མཆོག་གསུམ་ལ་གནོད་བྱེད་པ།། 
སྡིག་གིས་གོས་པར་མི་འགྱུར་རོ།། 
བག་ཟན་ལས་ནི་པདྨའི་དབྱིབས།། 
བསྒྲུབ་བྱའི་མིང་ནི་དབུས་ཉིད་དོ།། 
ཁྱི་ཡི་སྤུ་ཡིས་བུག་པ་དགང་།། 
ཚ་བའི་མར་ཁུས་བསྐུས་བྱས་ལ།། 
གཡོན་པའི་རྐང་པས་མནན་ནི།། 
བརྒྱ་རྩ་བརྒྱད་དུ་བཟླས་པར་བྱ།། 
ཨོཾ་བཛྲ་བ་ཀེ་ཧཱུྃ་ཕུ་ཕཊ།
མེ་ལ་བསྲོ་ཞིང་བསྲོས་པ་ཡིས།། 
བྷ་ག་མྱུར་དུ་བཟློག་པར་བྱ།། 
ཤིན་ཏུ་གདུག་པའི་ཆུང་མ་ནི།། 
འདི་ཡི་ལས་ཀྱིས་རབ་ཏུ་སྦྱར།། 
ལན་བདུན་དུ་ནི་མངོན་བསྔགས་ནས།། 
སྦྲང་རྩི་འོ་མའི་རྒྱུན་གྱིས་བཀྲུ།། 
ཨོཾ་སུ་ཀོ་བྷ་བི་ཧཱུྃ་ཧེ་སྭཱ་ཧཱ།
ཞི་བར་བྱེད་པའི་སྔགས་སོ།། 
འཇིམ་པའི་སྣོད་ནི་བླངས་བྱས་ལ།། 
པདྨའི་དབྱིབས་ཀྱི་རྣམ་པར་བྱ།། 
རྣོ་བའི་ཏིལ་མར་ཡུངས་ཀར་གྱིས།། 
བུག་པ་དགང་ཞིང་སྦྱར་བར་བྱ།། 
རྐང་པ་གཡོན་པས་མནན་ནས་ནི།། 
སེང་ལྡེང་ཕུར་པས་བརྡུང་བྱ་ཞིང་།། 
སྔགས་ནི་བརྒྱད་བརྒྱ་རབ་བཟླས་ན།། 
བྷ་ག་གཟིར་ཞིང་གཟིར་བར་འགྱུར།། 
ཧྲི་པི་ལ་ཏ་ཧཱུྃ་ཕཊ།
འདི་ཡི་སྔགས་དང་སྔགས་ཀྱིས་ནི།། 
བྷ་ག་གཟིར་བའི་ལས་ཉིད་དོ།། 
ཆུ་དང་འོ་མར་བཀྲུ་བྱ་ཞིང་།། 
སྔགས་ཀྱང་མངོན་དུ་སྦྱར་བར་བྱ།། 
ཨོཾ་སརྦ་ཤོ་དྷ་ནི་སྭཱ་ཧཱ།
འདི་ཡི་སྔགས་དང་སྔགས་ཀྱིས་ནི།། 
བྷ་ག་གཟིར་སོགས་ལས་གྲོལ་ལོ།། 
གཞན་ཡང་ལས་ཀྱིས་མཚན་ཉིད་ནི།། 
ཤིན་ཏུ་རྣལ་འབྱོར་པས་སྤྱད་དོ།། 
རྒྱལ་པོ་ལམ་གྱི་ས་རྡུལ་བླང་།། 
ཡང་ན་བཞི་མདོའི་ས་རྡུལ་ལས།། 
པདྨའི་མཚན་ཉིད་མཚན་ཉིད་ནི།། 
བྷ་གའི་སྙིང་པོ་ཁྲག་དང་ནི།། 
ཡི་དགས་ཕྱག་རྒྱ་ཕྱག་རྒྱ་ཡིས།། 
བརྒྱ་རྩ་བརྒྱད་དུ་མངོན་པར་བཟླས།། 
ཧྲི་པྲི་ཕཊ།
འདི་ཡི་སྔགས་དང་སྔགས་ཀྱིས་ནི།། 
པདྨ་སྡོམ་པའི་ལས་སུ་འགྱུར།། 
ཨོཾ་ཨ་མྲི་ཏ་ཝ་ཏི་སྭཱ་ཧཱ།
དཀོན་མཆོག་གསུམ་ལ་གནོད་པ་དང་།། 
བླ་མ་དང་ནི་སློབ་དཔོན་སྨོད།། 
དམ་ཚིག་སྤྱོད་ལ་འཕྱ་བ་ནི།། 
སྡིག་གིས་གོས་པར་མི་འགྱུར་རོ།། 
གལ་ཏེ་རྨོངས་ཤིང་ཁྲོ་བ་ནི།། 
ལས་ཀྱི་རྟག་ཏུ་བྱས་ནས་ནི།། 
འདིས་ནི་ངེས་པར་ལྟུང་བ་རུ།། 
སངས་རྒྱས་ཀྱིས་གསུངས་ཐེ་ཚོམ་མེད།། 
ལས་ཀྱི་རབ་ཏུ་དབྱེ་བ་ཞེས་བྱ་བའི་ལེའུ་རྫོགས་སོ།།། །
གསང་ཞིང་གསང་བའི་དེ་ཉིད་དོན།། 
སྙིང་པོའི་མཆོག་ནི་མདོར་བསྡུས་པ།། 
རོལ་མོ་བསྟན་བཅོས་སོགས་གླུ་ཡི།། 
དེ་ཉིད་ཐར་པ་གོ་འཕང་གནས།། 
གཉིས་མེད་དངོས་པོ་ངོ་བོ་ལས།། 
གཟུང་དང་འཛིན་པ་ཇི་ལྟར་འགྱུར།། 
གཉིས་ཀྱི་དངོས་པོ་བདག་མིན་པས།། 
གཉིས་དངོས་དངོས་པོ་མེད་པའོ།། 
དངོས་པོ་དངོས་མིན་དངོས་མེད་ལ།། 
མཉམ་ཉིད་ལྟ་བའི་སེམས་ཀྱིས་སུ།། 
རྣམ་པར་བརྟན་དང་བརྟེན་བྱ་མེད།། 
རྟོག་ཅིང་རྣམ་རྟོག་འཁྲུལ་པ་དང་།། 
གཟུགས་དང་གཟུགས་ཅན་ཟད་པར་བྱེད།། 
རང་བཞིན་མེད་པའི་རང་བཞིན་ཉིད།། 
སེམས་ཀྱི་བརྟན་པའི་གནས་སུ་ནི།། 
བསམ་གཏན་བསམ་བྱ་བསམ་པར་བྱ།། 
དམིགས་པ་མེད་པའི་རང་བཞིན་ཉིད།། 
ཐམས་ཅད་དབྱིངས་སུ་འཇིག་པར་བྱེད།། 
སྟོང་ཉིད་སྟོང་ལ་སོགས་སྟོང་པའི།། 
ནམ་མཁའི་ཁམས་ཀྱི་མཐའ་ཅན་ཉིད།། 
དག་ཅིང་ཕྲ་ལ་ཕྲ་བའི་དོན།། 
སེམས་དང་སེམས་པ་དང་བཅས་པ།། 
ཀུན་ཏུ་དངོས་པོ་དངོས་མེད་པས།། 
ཐམས་ཅད་ནམ་མཁའ་བསྔམས་པའོ།། 
རྟག་ཅིང་རྟག་ལ་རྟག་པའི་དོན།། 
ནམ་མཁའི་ཁམས་ལྟར་བརྟན་སེམས་པས།། 
མེ་སྟག་རྡུལ་ཕྲན་ཡན་ལག་འཕྲོ།། 
ཆུ་སྐྱར་བཞིན་དུ་བརྟགས་པ་ཡི།། 
རྣམ་ཤེས་ཡེ་ཤེས་ལྷག་མ་ནི།། 
ནམ་མཁའ་འཕྲོ་ཞིང་སྣང་བའོ།། 
ཉོན་མོངས་དེ་བཞིན་མུན་པ་ནི།། 
ཡེ་ཤེས་རྡོ་རྗེས་བཅོམ་ནས་སུ།། 
རྣམ་པར་ཤེས་པ་ལྷན་ཅིག་འབར།། 
ཡེ་ཤེས་སྣང་བ་སོགས་ཐོབ་འགྱུར།། 
སེམས་དང་སེམས་བྱུང་སེམས་པ་ཡིས།། 
རྣམ་པར་བལྟ་ཞིང་རབ་ཏུ་སྤྱད།། 
འཇིགས་པ་མེད་ཅིང་འཚེ་མེད་པར།། 
དངོས་པོས་དངོས་པོ་བསྒོམ་པར་བྱ།། 
ཐམས་ཅད་ཀུན་ཏུ་སྣང་བྱེད་ཅིང་།། 
ཐམས་ཅད་འོད་ཟེར་ཀུན་བསྡུས་པ།། 
སྙིང་པོའི་ས་བོན་ས་བོན་ནི།། 
དཀར་དང་ཀུནྡ་ཟླ་བའི་མདོག།
ཨཱ་ལི་ཀཱ་ལི་རབ་སྦྱར་བས།། 
ཕྱུང་བ་ཡི་ནི་ས་བོན་མཆོག།
སྦྱོར་བ་འགྲུབ་པའི་རྒྱུ་རུ་ནི།། 
མཉམ་ཉིད་རྣལ་འབྱོར་པ་ཡིས་བསྒོམ།། 
ས་བོན་ནམ་མཁར་སྤྲོས་པ་ཡིས།། 
འཇིག་རྟེན་གསུམ་པོ་སྣང་བར་བྱས།། 
མ་ལུས་སྤྲིན་ལྟར་སྤྲོ་བ་ཉིད།། 
སྐད་ཅིག་གིས་ནི་སྤྲོ་ཞིང་བསྡུ།། 
ཕྱིས་ནི་རང་འདོད་དམིགས་མེད་ཅིང་།། 
ཡི་གེ་མེད་པས་ཡང་བསམ་མོ།། 
གཟུགས་ནི་སྟོང་པར་བརྟགས་པ་ཡི།། 
མཉམ་ཉིད་སེམས་དང་སེམས་ཀྱིས་ནི།། 
མ་ལུས་རྣམ་པར་བལྟས་པ་ཡིས།། 
ཁམས་གསུམ་སྣང་བར་བྱེད་པའོ།། 
དེ་ལྟར་སེམས་ཀྱིས་བསམས་པ་ཡིས།། 
བྱང་ཆུབ་རིམ་པ་མཐོང་བར་འགྱུར།། 
སྐད་ཅིག་གཟུགས་དང་གཟུགས་ཉིད་དང་།། 
སྐད་ཅིག་ཕུང་པོའི་རྣམ་པ་དང་།། 
སྐད་ཅིག་ཐམས་ཅད་དབྱིབས་རྣམས་ནི།། 
དེ་ཕྱིར་མི་རྟག་པ་ཡི་གནས།། 
ལེགས་བྱས་ཉེས་བྱས་མིང་ཅན་ནི།། 
ཉེས་པས་སྨད་པར་མི་བྱའོ།། 
གཟུགས་དང་སྟོང་པ་ལ་སོགས་དབུས།། 
སེམས་དང་སེམས་བྱུང་རྣམ་པར་མཚོན།། 
དངོས་པོའི་ལྷག་མ་དངོས་མེད་པས།། 
དེ་ཡི་ལྷག་མ་གཟུགས་མེད་པའོ།། 
ཡེ་ཤེས་རི་མོ་འབར་བ་ཡི།། 
འོད་ཟེར་མཉམ་པར་གནས་པ་ཉིད།། 
དེ་ཡི་མཚན་ཉིད་མཚོན་པ་ཉིད།། 
རྣལ་འབྱོར་པ་ཡིས་རབ་ཏུ་སྤྱད།། 
རྟག་ཏུ་ཞི་ཞིང་མཆོག་གི་ལས།། 
ཡང་དག་བྱང་ཆུབ་རྟག་པའོ།། 
ཡིད་དུ་འོང་བའི་ས་ཕྱོགས་སུ།། 
བདེ་བའི་སྟན་ལ་འདུག་ནས་ནི།། 
སྔོན་དུ་བསྙེན་པ་རབ་བརྩམས་ནས།། 
ལས་དང་དོན་ཀུན་རབ་གྲུབ་པའོ།། 
རི་རབ་རྩེ་མོར་ཀུན་བསམས་པ།། 
རང་འདོད་རྒྱལ་ཆེན་གཞལ་ཡས་ཁང་།། 
སྣ་ཚོགས་རིན་ཆེན་རང་བཞིན་མཆོག།
དྲིལ་བུ་དྲ་བས་མངོན་པར་བརྒྱན།། 
གདུགས་དཀར་པོ་དང་བ་དན་དང་།། 
སྣ་ཚོགས་མཆོད་པས་མངོན་པར་བརྒྱན།། 
རྡོ་རྗེ་སེམས་དཔའི་བདག་ཉིད་ནི།། 
དཀར་དང་ཀུནྡ་ཟླ་བའི་འོད།། 
དེ་ནི་རྒྱན་ཀུན་གྱིས་བརྒྱན་ཅིང་།། 
སངས་རྒྱས་ལྔ་ཡིས་མངོན་པར་ཆས།། 
རབ་ཏུ་མཛེས་པའི་གོས་མནབས་ཤིང་།། 
ཕྱག་གཉིས་ན་ནི་རྡོ་རྗེ་དྲིལ།། 
འོད་ཟེར་འཕྲོ་བ་རྣམ་མང་པོ།། 
ཀུན་ནས་རྡོ་རྗེའི་འོད་ཟེར་འཕྲོ།། 
ཁམས་གསུམ་པོ་ཡི་རྣམ་པ་ནི།། 
སེམས་དང་སེམས་ཀྱིས་བསྒོམ་པའོ།། 
སྙིང་གར་དཀྱིལ་འཁོར་དབུས་གནས་པར།། 
དམར་པོའི་ཧཱུྃ་ནི་རབ་འབར་བ།། 
སྤྱི་བོར་ཐིག་ལེ་མེ་རིའོ།། 
བ་སྤུའི་བུ་ག་ནས་འཕྲོ་བའོ།། 
ཤར་དུ་རྡོ་རྗེ་གཞག་པ་དང་།། 
ལྷོ་རུ་མདའ་ནི་རྣམ་པར་དགོད།། 
ནུབ་ཏུ་རལ་གྲི་མཚོན་པ་དང་།། 
བྱང་དུ་གཞུ་ནི་ཡང་དག་ལྡན།། 
རྡོ་རྗེའི་ཞགས་པ་ལས་སོགས་བཞི།། 
མཚམས་དང་མཚམས་སུ་གཞག་པར་བྱ།། 
འདི་ལྟར་མཚན་ཉིད་མངོན་ལྡན་པས།། 
ཤིན་ཏུ་མཉམ་པར་གཞག་པས་བསྒོམ།། 
ཨཱ་ལིའི་ས་བོན་གཙོ་མོ་ནི།། 
དེ་ཉིད་ལྡན་པས་ཡང་སྔགས་བཟླས།། 
ཕྱག་འཚལ་བསྲེག་པས་མཐར་བཞག་པ།། 
འབུམ་ཕྲག་གསུམ་དུ་རབ་བསྙེན་པས།། 
རྡོ་རྗེའི་ལུས་དང་ལུས་ཉིད་དུ།། 
རྡོ་རྗེ་སེམས་དཔའ་དང་མཉམ་འགྱུར།། 
སྦས་པའི་སྙིང་པོ་སྙིང་པོ་དང་།། 
རྡོ་རྗེ་ཆོས་དང་ཆོས་མཆོག་གོ།
རྡོ་རྗེ་སེམས་ནི་རྗེས་མཆོད་པའི།། 
ཧཱུྃ་གི་གླུ་ཡི་རྣམ་པས་བྱ།། 
བཀྲ་ཤིས་སྒྲ་ནི་སྙན་པ་ཡིས།། 
མཉམ་པར་གཞག་པས་བླང་པར་བྱ།། 
ཏྲི་བྷུ་བ་ན་ཛཱ་ལི་ཏ་མཱུ་རྟི་ཨ་ནུ་ར་ཡ་ན་ཝ་ཏི།
རསྨི་ས་ཧ་སྲ་ཏཱིཀྵ་ཎཱ་དྷ་ས་སུ་པ་ར་སྲ་ཝ་ཏི།
བ་ཧཱུ་བི་ད་རུ་བ་པེ་ཤ་ཨ་ནུ་ར་ཡ་ན་ཏ་ཏ་ཏ་ཝ་ཏི།
ན་ཏ་ཨི་བཛྲ་ས་བར་བེ་ས་ར་ལིཾ་ལ་ཝ་ཏི་སྭཱ་ཧཱ།
གདན་བཞིའི་རྒྱུད་ནི་རྒྱ་ཆེན་ལས།། 
སྟོང་ཕྲག་བཅུ་གཉིས་མདོར་བསྡུས་པ།། 
དེ་ཡི་དངོས་པོ་མདོར་བསྡུས་ལས།། 
སྙིང་པོ་མདོར་ནི་བསྡུས་པའོ།། 
སྡེབ་སྦྱོར་སྒྲ་དང་རྟོག་སོགས་མེད།། 
དོན་དང་དོན་ནི་ཡང་དག་བསྡུས།། 
རྣལ་འབྱོར་སྦྱོར་བའི་དོན་ནི་སྦས་བ་ཉིད།། 
བརྡ་ཡི་སྐད་ཀྱིས་བཤད་པའོ།། 
གདན་བཞི་པ་ལས་ཡང་དག་པར་བཏུས་བསྔགས་ཀྱི་ཆའི་རྒྱུད་བཤད་པ་སྦྱོར་བའི་དཀྱིལ་འཁོར་ཞེས་བྱ་བ་རྫོགས་སོ།།།། 
བཤད་པའི་རྒྱུ་མནྡཱ་ཨང་པ་ཞེས་བྱ་བ་ལེའུ་བདུན་པ།
རྒྱ་གར་གྱི་མཁན་པོ་ག་ཡ་དྷར་དང་།
ཞུ་ཆེན་གྱི་ལོ་ཙྪ་བ་འགོས་ཁུག་པ་ལྷས་བཙས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
