རྒྱ་གར་སྐད་དུ།
ཨཱརྱ་ཨ་ཙ་ལ་མ་ཧཱ་ཀྲོ་དྷ་རཱ་ཛ་སྱ་སརྦ་ཏ་ཐཱ་ག་ཏ་ཏ་སྱ་བ་ལ་ཨ་པ་རི་མི་ཏ་བཱི་ར་བི་ན་ཡ་སྭཱ་བྱཱ་ཏོ་ནཱ་མ་ཀལྤ།
བོད་སྐད་དུ།
དེ་བཞིན་གཤེགས་པ་ཐམས་ཅད་ཀྱི་ཁྲོ་བོའི་རྒྱལ་པོ་འཕགས་པ་མི་གཡོ་བ་དེའི་སྟོབས་དཔག་ཏུ་མེད་པ་རྟུལ་ཕོད་པ་འདུལ་བར་གསུངས་པ་ཞེས་བྱ་བའི་རྟོག་པ།
རྗེ་བཙུན་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་རླུང་ལ་བཞུགས་ཏེ།
རིན་པོ་ཆེ་སྣ་ཚོགས་བཀོད་པ་རིན་པོ་ཆེའི་གཞལ་ཡས་ཁང་བྱེ་བ་གྲངས་མེད་པ་དུ་མས་བཀོད་ཅིང་ཡོངས་སུ་བསྐོར་བ།
བསམ་གྱིས་མི་ཁྱབ་ཅིང་གྲངས་མེད་པའི་དེ་བཞིན་གཤེགས་པའི་བསོད་ནམས་ལས་འཁྲུངས་པའི་བྱང་ཆུབ་སེམས་དཔའི་སེང་གེའི་ཁྲི་བཤམས་པ་རིན་པོ་ཆེས་སྤྲས་པ།
འཇིག་རྟེན་གྱི་ཁམས་གྲངས་མེད་པ་རྣམ་པར་སྣང་བར་བྱེད་པ་རིན་པོ་ཆེ་སྣ་ཚོགས་ཀྱི་ལྕགས་རིས་ཡོངས་སུ་བསྐོར་ཅིང་ཤིན་ཏུ་ཡིད་འཕྲོག་པ།
སྟེང་དུ་རིན་པོ་ཆེ་སྣ་ཚོགས་ཀྱིས་སྤྲས་པའི་རིན་པོ་ཆེའི་བླ་བྲེས་ནམ་མཁའི་ཁམས་གོ་འབྱེད་པར་སྣང་བར་བྱེད་པ་བསམ་གྱིས་མི་ཁྱབ་པའི་པདྨའི་རྒྱལ་པོ་རིན་པོ་ཆེ་སྣ་བདུན་གྱི་རྒྱུ་ལས་ཡང་དག་པར་བྱུང་བ།
སེམས་ཅན་ཐམས་ཅད་ཀྱི་བསམ་པ་སྣ་ཚོགས་ཡོངས་སུ་དགའ་བར་བྱེད་པ།
འོད་ཟེར་ཆེན་པོ་ཕུལ་དུ་བྱུང་བ་གསལ་བར་བྱེད་ཅིང་མུན་ནག་ཐམས་ཅད་རབ་ཏུ་དང་བར་བྱེད་པ།
བྱང་ཆུབ་སེམས་དཔའ་ཐམས་ཅད་ཀྱི་ཡེ་ཤེས་ལས་འཁྲུངས་པའི་སེང་གེའི་ཁྲི་བསམ་གྱིས་མི་ཁྱབ་པ་བྱེ་བ་དུ་མས་ཡོངས་སུ་བསྐོར་བ།
བྱང་ཆུབ་སེམས་དཔའ་གྲངས་མེད་པས་ཡོངས་སུ་བསྐོར་བ།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་ལ་སོགས་པ་དུ་མས་ཡོངས་སུ་བསྐོར་བ་དེར་བཅོམ་ལྡན་འདས་བཞུགས་ནས་ཆོས་སྟོན་ཏོ།། 
འདི་ལྟ་སྟེ།
འཕགས་པ་སྤྱན་རས་གཟིགས་དབང་ཕྱུག་དང་།
འཇམ་དཔལ་དང་།
ཀུན་དུ་བཟང་པོ་དང་།
བྱམས་པ་དང་།
སྒྲིབ་པ་ཐམས་ཅད་རྣམ་པར་སེལ་བ་དང་།
ཞི་བའི་བློ་གྲོས་དང་།
སྣ་ཚོགས་བཀོད་པ་དང་།
ནམ་མཁའ་མེ་ཏོག་འཆང་དང་།
ནམ་མཁའི་སྙིང་པོ་དང་།
ཤིན་ཏུ་རྣམ་དག་དང་།
ཕྱག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་ཆེན་པོས་ཡོངས་སུ་བསྐོར་བ།
ཉན་ཐོས་བྱེ་བ་ཕྲག་དུ་མ་འདི་ལྟ་སྟེ།
ཤཱ་རིའི་བུ་དང་།
མཽད་གལ་དང་།
རྟ་ཐུལ་དང་།
འོད་སྲུང་ལ་སོགས་པས་ཡོངས་སུ་བསྐོར་བ།
གྲགས་ཆེན་སྙན་པ་ཆེན་པོ་བརྒྱ་བྱིན་དང་།
ཚངས་པ་དང་།
ཁྱབ་འཇུག་དང་།
ལུས་ངན་པོ་ལ་སོགས་པས་ཡོངས་སུ་བསྐོར་ཞིང་།
བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པའི་ཐུགས་ཀྱིས་ཆོས་སྟོན་པ་འདི་ལྟ་སྟེ།
གསང་སྔགས་ཀྱི་ཚུལ་ལ་འཇུག་པ་ལ་སོགས་པའི་ཆོས་ཀྱི་རྣམ་གྲངས་གང་ཐོས་པར་བྱེད་པའི་བྱང་ཆུབ་སེམས་དཔའ་དེ་དག་དང་།
ཉན་ཐོས་དེ་དག་དང་།
ཐམས་ཅད་དང་ལྡན་པའི་འཁོར་དེ་དག་དང་།
བསམ་གྱིས་མི་ཁྱབ་པའི་སེམས་ཅན་གྱི་ཁམས་ཀྱི་བསམ་པ་སྣ་ཚོགས་ལ་དགོས་པ་སྣ་ཚོགས་ཀྱི་སྤྱོད་ལམ་གྱིས་ཞུགས་ཤིང་རྫུ་འཕྲུལ་གྱི་ཆོ་འཕྲུལ་རྣམས་མཛད་དོ།། 
བསམ་གྱིས་མི་ཁྱབ་པའི་སངས་རྒྱས་རྣམས་བསྙེན་བཀུར་དང་།
ཡོངས་སུ་མཉེས་པར་མཛད་དོ།། 
སངས་རྒྱས་ཀྱི་རྫུ་འཕྲུལ་གྱི་ཆོ་འཕྲུལ་དུ་མ་རྣམས་ཀྱང་གཟིགས་སོ།། 
སངས་རྒྱས་ཀྱི་སྤྲུལ་པ་དུ་མ་ཡང་མངོན་པར་སྤྲུལ་པ་མཛད་དོ།། 
བཀོད་པ་ཆེན་པོ་ཡང་བསྐྱེད་པར་མཛད་དོ།། 
མདོར་ན་ཐམས་ཅད་གང་དང་གང་གིས་སེམས་ཅན་གྱི་དོན་དུ་གཟིགས་པ་དེ་དང་དེ་མཛད་དོ།། 
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེས་འཁོར་ཆེན་པོ་རྣམས་ལ་གཟིགས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་བདག་གིས་སྣ་ཚོགས་དུ་མའི་གསུང་གི་འཁོར་ལོའི་དཀྱིལ་འཁོར་རྣམ་པར་ཕྱུང་སྟེ་ཚིག་དང་ཡི་གེ་དུ་མ་བཀོད་པ་སེམས་ཅན་སྣ་ཚོགས་མགུ་བར་བྱེད་པ།
ཕྱག་རྒྱ་དང་སྔགས་སྣ་ཚོགས་ཀྱིས་རྣམ་པར་མཚན་པར་གྱུར་པ།
འགྲོ་བ་སྣ་ཚོགས་ཀྱི་ཁྱད་པར་བརྗོད་པ།
སྡུག་བསྔལ་སྣ་ཚོགས་རབ་ཏུ་ཞི་བར་བྱེད་པ།
དབང་ཕྱུག་དུ་མ་དང་ལྡན་ཞིང་ཡིད་འཕྲོག་པའི་ཡི་གེ་གཅིག་དང་།
སྟོང་ཕྲག་བརྒྱད་དང་།
གྲངས་མེད་པ་དང་།
བྱེ་བ་ཕྲག་གསུམ་དང་།
རྗེས་འཇུག་དང་།
རིང་པོ་དང་།
ཐུང་ངུ་དང་།
ང་རོ་དང་།
གསལ་བྱེད་ཀྱི་མཚན་མས་མཚན་པ།
དེ་བཞིན་གཤེགས་པའི་ཆོས་ཀྱི་དབྱིངས་བཅུ་ལ་སོགས་པའི་བྱང་ཆུབ་སེམས་དཔའི་དཔེ་དང་།
ཉན་ཐོས་དང་།
རང་སངས་རྒྱས་དང་།
འཇིག་རྟེན་པའི་མངོན་པར་ཤེས་པ་ལྔ་དང་།
ལྷའི་གནས་ལ་སོགས་པའི་དབྱེ་བ་དང་།
མིའི་འགྲོ་བ་དང་།
ཡི་དགས་དང་།
དུད་འགྲོའི་འགྲོ་བ་ལ་ཐུག་པར་ཕྱེ་ཞིང་བཅད་པ་རྣམས་གང་བདག་གིས་སེམས་ཅན་རྣམས་ལ་ཕན་པའི་ལྷག་པའི་བསམ་པ་བྱེ་བ་ཕྲག་གྲངས་མེད་པ་བདུན་ཅུ་རྩ་བདུན་གྱི་སེམས་ཅན་རྣམས་ཀྱི་དོན་དུ་གསུངས་པ་ཡིན་ནོ།། 
དེ་ཡང་གཞི་དང་མེ་ཏོག་གི་སྙིང་པོས་བརྒྱན་པའི་འཇིག་རྟེན་ཁམས་འདིར་དར་བར་འགྱུར་རོ།། 
གསང་བའི་བདག་པོ་བྱེ་བ་ཕྲག་གྲངས་མེད་པ་བདུན་ཅུ་རྩ་བདུན་པོ་དེ་རྣམས་ཀུན་གྱི་ནང་ནས་བྱང་ཆུབ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་དང་།
ཕྱག་ན་རྡོ་རྗེ་དང་།
འཇམ་དཔལ་ལ་སོགས་པའི་བྱང་ཆུབ་སེམས་དཔའ་རྣམས་ལ་བདག་གིས་ཐབས་སྣ་ཚོགས་ཀྱི་ཆོ་གའི་སྒོ་བསྟན་ཏེ།
གསང་བའི་བདག་པོ་དེ་རྣམས་ལ་ནི་མངག་གཞུག་དང་།
མངག་གཞུག་མ་དང་།
ཕོ་ཉ་དང་།
ཕོ་ཉ་མོ་ལ་སོགས་པ་དེ་རྣམས་ཀྱི་ཕྱག་རྒྱ་དང་།
སྔགས་དང་།
རྟོག་པའི་ཆོ་ག་ཡང་རྒྱས་པར་བསྟན་ཏོ།། 
ལས་སྣ་ཚོགས་དང་ལྡན་པའི་སྒྲུབ་པའི་ཐབས་ཀྱང་བསྟན་ཏེ།
སྒྲུབ་ཐབས་སྣ་ཚོགས་ཡང་དག་ལྡན།། 
རས་རིས་ཆོ་ག་རྣམ་པར་བསྟན།། 
ཡང་ན་ལས་ཀྱི་ཆོ་ག་དབྱེ།། 
གང་དུ་སྟོབས་ཆེན་གསང་བའི་ལས།། 
སྦྱིན་སྲེག་དག་ནི་བདག་གིས་བསྟན།། 
ལྷག་མ་དེ་བཞིན་ཡུལ་གནས་གཞན།། 
དེ་ནས་མ་ལུས་མེ་ཐབ་དང་།། 
དེ་བཞིན་ཞི་བ་རྒྱས་པ་དང་།། 
དབང་དུ་བྱ་དང་མངོན་སྤྱོད་དང་།། 
དེ་ནས་དུས་ཀྱི་ཁྱད་པར་དང་།། 
དཀྱིལ་འཁོར་ཡང་ནི་དེ་བཞིན་བསྟན།། 
ཕྱག་རྒྱ་དག་ཀྱང་མ་ལུས་པར།། 
ས་བོན་དང་ནི་མཚན་མ་དང་།། 
གསང་བ་ཡི་ནི་སྔགས་ཉིད་དང་།། 
རིགས་ཀྱི་མཚན་མ་དེ་བཞིན་སྐུ།། 
མ་ལུས་པ་ཡི་དབྱིབས་དང་ཡང་།། 
དེ་ལྟ་བུ་ལ་སོགས་པའི་ལས།། 
དེ་དག་ཐམས་ཅད་བདག་གིས་བསྟན།། 
མི་གཡོ་ཞེས་བྱའི་རྟོག་པ་ནི།། 
དེ་ནི་སླར་ཡང་བདག་གིས་བཤད།། 
དག་པའི་སེམས་དཔའ་བློ་ལྡན་གྱིས།། 
སྔགས་པས་གང་ཞིག་བསྒྲུབ་བྱ་ཡི།། 
བསམ་གྱིས་མི་ཁྱབ་སྣ་ཚོགས་ལས།། 
གསང་སྔགས་ཀྱི་ནི་སྒྲུབ་ཐབས་ཞིག།
རྟོག་པ་འདི་རུ་མདོར་བསྡུས་ནས།། 
དེ་ཡི་ཆོ་ག་ཡང་དག་བཤད།། 
ཡང་དག་རྫོགས་སངས་རྒྱས་བསྙེན་ཅིང་།། 
སྒྲུབ་པས་གོ་འཕང་ཐོབ་པར་འགྱུར།། 
དེ་བཞིན་གཤེགས་པའི་སྲས་ཀྱི་མཆོག།
ཆོས་ཞེས་བྱ་བར་སྐྱེ་བར་འགྱུར།། 
སངས་རྒྱས་ཞིང་ནི་མ་ལུས་པར།། 
དེ་ནི་ཀུན་དུ་དག་པར་འགྱུར།། 
རྟག་པར་རྒྱུན་དུ་རྣམ་རྟོག་མེད།། 
ནམ་མཁའ་ཡི་ནི་ལམ་ལ་གནས།། 
གཟུགས་ཅན་ལུས་ལ་བརྟེན་ནས་སུ།། 
སེམས་ཅན་བྱེ་བྲག་ཐུགས་སུ་ཆུད།། 
སེམས་ཅན་ཞི་བ་གདུལ་དཀའ་དང་།། 
བགེགས་ཆེན་དང་ནི་ལོག་པར་འདྲེན།། 
དེ་ནས་གདུལ་བར་བྱ་བའི་ཕྱིར།། 
རྫོགས་སངས་རྒྱས་ཀྱིས་རྟག་ཏུ་སྤྲུལ།། 
མཚན་ནི་མི་གཡོ་ཅེས་བསྒྲགས་པ།། 
ཁྲོ་བོ་འཕགས་པ་སྟོབས་པོ་ཆེ།། 
དཔལ་ལྡན་གདུལ་དཀའ་འདུལ་མཛད་པ།། 
སངས་རྒྱས་རྣམས་ཀྱི་སྲས་ཀྱི་སྲས།། 
དེ་འདིར་རྒྱལ་མཆོག་རྣམས་དང་ནི།། 
དེ་བཞིན་རྒྱལ་སྲས་ཀྱིས་རྟག་པར།། 
ཕྱག་འཚལ་ཚངས་པ་ལ་སོགས་དང་།། 
ལུས་ཅན་ཐམས་ཅད་ཀུན་ཏུ་མཆོད།། 
སངས་རྒྱས་རྣམས་ནི་བྱས་པ་གཟོ།། 
དེ་བཞིན་དུ་ནི་སངས་རྒྱས་སྲས།། 
འདི་ཀུན་སྨོན་ལམ་ཡོངས་རྫོགས་ཤིང་།། 
བསམ་གྱིས་མི་ཁྱབ་ཡེ་ཤེས་རྫོགས།། 
མི་གཡོ་ཞེས་བྱའི་ས་ཐོབ་པས།། 
མི་གཡོ་འདི་ཡང་དེ་ཡི་མཚན།། 
བདུད་རྣམས་ཀུན་གྱིས་མི་གཡོ་བས།། 
རྟག་པའི་ཡེ་ཤེས་དྲི་མེད་བཟང་།། 
རྟོག་པའི་རྒྱལ་པོ་རྫུ་འཕྲུལ་ཆེ།། 
བཤད་ཀྱིས་བུ་ཁྱོད་ཚུར་ཉོན་ཅིག།
སངས་རྒྱས་ཀུན་གྱིས་བྱིན་གྱིས་བརླབས།། 
ཆོས་ཀྱི་དབྱིངས་སུ་རབ་གཞོལ་བས།། 
རྟག་ཏུ་ཚེ་དང་ནད་མེད་མཆོག།
དངོས་གྲུབ་མྱུར་དུ་སྩོལ་མཛད་པ།། 
རྟག་ཏུ་བགེགས་རྣམས་སེལ་བྱེད་ཅིང་།། 
དེ་བཞིན་བདུད་རྣམས་རབ་ཏུ་འཇོམས།། 
སེམས་ཅན་རྣམས་ནི་བདེ་བའི་ཕྱིར།། 
རྟོག་པ་འདི་ནི་རབ་ཏུ་བཤད།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་།
ཐམས་ཅད་དང་ལྡན་པའི་འཁོར་དེ་དག་མགྲིན་གཅིག་གི་ངག་གིས་གསོལ་པ།
སེམས་ཅན་ཐམས་ཅད་ཀྱི་དོན་དང་བདག་ཅག་ལ་ཐུགས་བརྩེ་བ་བསྐྱེད་དེ་བཅོམ་ལྡན་འདས་བཤད་དུ་གསོལ།
བདེ་བར་གཤེགས་པ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་གསོལ་བ་བཏབ་པ་དེ་མཁྱེན་ནས་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་འོད་ཟེར་ཆེན་པོས་སྣང་བར་བྱས་ནས།
དཔལ་གྱི་བེའུ་ལས་བྱུང་བ་ཞེས་བྱ་བའི་འོད་ཟེར་བྱུང་སྟེ།
འོད་ཟེར་བྱེ་བ་ཁྲག་ཁྲིག་བརྒྱ་སྟོང་དུ་མ་གྲངས་མེད་པས་ཡོངས་སུ་བསྐོར་བ་བྱས་ནས་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་འདི་ནས་བཟུང་སྟེ།
ཇི་སྲིད་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་ཀྱི་ཞིང་རྡུལ་ཕྲ་རབ་དང་མཉམ་པའི་འཇིག་རྟེན་གྱི་ཁམས་ནས་ནམ་མཁའི་ཁམས་ཀྱི་མཐའ་གཏུགས་པའི་བར་དུ་དེ་ཁྱབ་ནས་གཡས་ཕྱོགས་ནས་བསྐོར་ཏེ།
དེ་བཞིན་དུ་བྱང་ཕྱོགས་དང་།
ནུབ་དང་།
ལྷོ་དང་།
ཤར་གྱི་ཕྱོགས་དང་།
ཕྱོགས་བཅུའི་འཇིག་རྟེན་གྱི་ཁམས་ཀྱི་བར་དུ་ཁེབས་པར་བྱས་སོ།། 
འཇིག་རྟེན་གྱི་ཁམས་དེ་རྣམས་ན་བཞུགས་པའི་བྱང་ཆུབ་སེམས་དཔའ་དེ་ཐམས་ཅད་ཀྱིས་ཚིགས་སུ་བཅད་པ་འདི་སྨྲས་སོ།། 
ཤཱཀྱའི་མགོན་པོ་རྫོགས་སངས་རྒྱས།། 
གཟི་བརྗིད་ཆེན་པོ་གང་བཞུགས་པ།། 
ཆོས་ཀྱི་དབྱིངས་ལས་བྱུང་བ་ཡི།། 
རྒྱལ་བའི་སྲས་པོ་ཐམས་ཅད་གཤེགས།། 
དེ་རུ་དྲི་མེད་དམ་ཆོས་ཉོན།། 
གསང་སྔགས་སྤྱོད་པའི་ཚུལ་དགེ་བ།། 
གང་ཐོབ་འཇིག་རྟེན་མགོན་པོས་ནི།། 
བྱང་ཆུབ་འདུས་མ་བྱས་པ་བརྙེས།། 
དེ་ནས་འོད་ཟེར་དེས་ཚིགས་སུ་བཅད་པ་འདི་ཐོས་ནས་སླར་ལོག་སྟེ་བཅོམ་ལྡན་འདས་ཀྱི་དཔལ་བེའུ་ཉིད་དུ་ཞུགས་པར་གྱུར་ཏོ།། 
དེ་ནས་བྱང་ཆུབ་སེམས་དཔའ་ཆེན་པོ་དེ་རྣམས་རང་རང་གི་འཇིག་རྟེན་གྱི་ཁམས་ནས་ཁྲོ་བོའི་མཐུས།
བཅོམ་ལྡན་འདས་ཤཱཀྱ་ཐུབ་པ་ག་ལ་བ་དེར་ལྷགས་སོ།། 
དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་འཁོར་རྣམས་ཀྱི་སེམས་རྩེ་གཅིག་པར་མཁྱེན་ནས་སླར་ཡང་རྡོ་རྗེ་བསྒྱིངས་པ་བསྲེགས་པའི་མེ་ལྕེ་ཀུན་དུ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ།། 
རབ་ཏུ་གཡོས་སོ།། 
ཀུན་ཏུ་རབ་ཏུ་གཡོས་སོ།། 
འགུལ།
རབ་ཏུ་འགུལ།
ཀུན་དུ་རབ་ཏུ་འགུལ།
ལྡེག་རབ་ཏུ་ལྡེག།
ཀུན་དུ་རབ་ཏུ་ལྡེག།
འཁྲུགས།
རབ་ཏུ་འཁྲུགས།
ཀུན་དུ་རབ་ཏུ་འཁྲུགས།
འུར་འུར།
རབ་ཏུ་འུར་འུར།
ཀུན་དུ་རབ་ཏུ་འུར་འུར།
ཆེམ་ཆེམ།
རབ་ཏུ་ཆེམ་ཆེམ།
ཀུན་དུ་རབ་ཏུ་ཆེམ་ཆེམ།
འཇིག་རྟེན་དུ་ཤིན་ཏུ་སྣང་བ་དཔག་ཏུ་མེད་པར་བྱུང་བར་གྱུར་ཏོ།། 
གཞན་ཡང་བསམ་གྱིས་མི་ཁྱབ་པའི་ཆོ་འཕྲུལ་མཐོང་ངོ།། 
སྙོམས་པར་ཞུགས་པ་འདི་ནི་དེ་བཞིན་གཤེགས་པ་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ།
བདུད་ཐམས་ཅད་རབ་ཏུ་འཇོམས་པར་བྱེད་པ།
སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ།
ཆོས་ཀྱི་དབྱིངས་གྲངས་མེད་པར་སེམས་ཅན་གྱི་ཁམས་རྣམ་པར་གྲོལ་བར་བྱེད་པ།
དེ་བཞིན་གཤེགས་པ་ཐམས་ཅད་ཀྱི་སྟོང་པ་ཉིད་ཀྱི་རང་བཞིན་གྱི་ཏིང་ངེ་འཛིན་རྣམ་པར་རྟོག་པ་མེད་པའི་ཡེ་ཤེས་ཀྱི་མེ་ཡང་དག་པར་བྱུང་བ།
བྱང་ཆུབ་སེམས་དཔའ་ཐམས་ཅད་ཀྱི་བྱང་ཆུབ་ཀྱི་སྙིང་པོ་ཉེ་བར་སྟོན་པ།
སྣ་ཚོགས་པའི་གསུང་གིས་འཁོར་ལོའི་དཀྱིལ་འཁོར་རབ་ཏུ་སྒྲུབ་པ།
བྱང་ཆུབ་སེམས་དཔའ་རྣམས་ཀྱི་ཡབ།
སེམས་ཅན་ཉོན་མོངས་པའི་མུན་ནག་ཏུ་ལྷུང་བ་ཐམས་ཅད་ཀྱི་སྣང་བར་གྱུར་པ།
ངན་སོང་དང་།
ངན་འགྲོར་ལྟུང་བ་ཐམས་ཅད་ཀྱི་དེད་དཔོན།
སྡུག་བསྔལ་བས་ཉམ་ཐག་པ་རྣམས་ཀྱི་བདེ་བར་གྱུར་པ།
མདོར་ན་སེམས་ཅན་རྣམས་ཀྱི་སྡུག་བསྔལ་གང་དང་གང་ལྡན་པ་དེ་དང་དེར་རབ་ཏུ་ཞི་བར་བྱེད་པའི་གསང་སྔགས་ཀྱི་རྒྱལ་པོ་ཁྲོ་བོ་ཆེན་པོའི་རྒྱལ་པོའི་སྙིང་པོ་འདི་སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་རོ།། 
ན་མཿ་སརྦྦ་ཤ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ་ཧཱྃ།
བཅོམ་ལྡན་འདས་ཀྱིས་ཁྲོ་བོའི་སྙིང་པོ་འདི་གསུངས་མ་ཐག་ཏུ་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་འདིའི་བདུད་ཀྱི་གནས་ཐམས་ཅད་དང་།
བདུད་ཀྱི་རིས་དེ་དག་དང་།
གང་སེམས་ཅན་ཐམས་ཅད་མོག་མོག་པོར་བྱས་ཏེ།
སེམས་ཅན་སྡུག་བསྔལ་བ་རྣམས་ནི་བདེ་བ་ཐམས་ཅད་དང་ལྡན་པར་བྱེད་པའི་སྣང་བ་མཛད་དེ།
སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱས་ནས་མ་ལུས་པའི་སྲིད་པའི་བདག་པོའི་ས་གཞི་རབ་ཏུ་འགུལ་བར་གྱུར་ཏོ།། 
གཞན་ཡང་འཇིག་རྟེན་དུ་བསམ་གྱིས་མི་ཁྱབ་པའི་ངོ་མཚར་རབ་ཏུ་བྱུང་བར་གྱུར་ཏོ།། 
དེ་ནས་བཅོམ་ལྡན་འདས་ཤཱཀྱ་ཐུབ་པས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་འདི་ནི་ཁྲོ་བོའི་རྒྱལ་པོ་དེ་བཞིན་གཤེགས་པའི་སྙིང་པོ་མཆོག་གི་དེ་ཁོ་ན་ཉིད།
སྟོང་ཉིད་འདི་ལས་གཞན་དག་བྱུང་།། 
ཆོས་ཀྱི་དབྱིངས་ཀྱི་བདག་ཉིད་དེ།། 
འདི་ལས་རྒྱལ་བ་བྱུང་བ་མཐོང་།། 
འདི་རུ་རྒྱལ་བ་ཐམས་ཅད་བཞུགས།། 
སྲིད་པའི་ཁམས་ནི་འདི་ལས་སྤྲུལ།། 
འདས་པའི་སངས་རྒྱས་ཐམས་ཅད་དང་།། 
མ་བྱོན་པ་དེ་དེ་བཞིན་གཞན།། 
ཐམས་ཅད་འདི་ལས་ཡང་དག་བྱུང་།། 
ནམ་མཁའ་ལྟ་བུ་དྲི་མ་མེད།། 
སྤྲོས་པ་ཐམས་ཅད་རྣམ་པར་བྲལ།། 
ངག་གི་སྤྱོད་ཡུལ་རྣམ་པར་སྤངས།། 
རྟག་པར་སྤྲོས་པ་མེད་པ་ཉིད།། 
ནམ་མཁའ་ལྟ་བུར་གནས་པ་ཡིན།། 
ཐ་སྙད་སྔོན་དུ་བྱས་ནས་ནི།། 
གསང་སྔགས་རྗེས་སུ་བརྗོད་པ་ཡིན།། 
ཐ་སྙད་ཀྱང་ནི་རྟོག་པ་སྟེ།། 
དེ་ཉིད་དུ་ནི་བརྗོད་པ་མེད།། 
ཐ་སྙད་ལ་ནི་བརྟེན་ནས་སུ།། 
སྐྱོབ་པས་དེ་ཉིད་གསུངས་པ་ཡིན།། 
སེམས་ཅན་མེད་དེ་སྒྱུ་མ་བཞིན།། 
ཡིད་ཀྱིས་བསྒོམ་པར་བྱ་བ་ཡིན།། 
ལ་ལར་སྒྱུ་མ་ཅི་བཞིན་དུ།། 
རང་བཞིན་མེད་པར་ཡང་གྱུར་ཏེ།། 
སྟོང་ཉིད་དེ་ཡི་རང་བཞིན་དུ།། 
ཐ་སྙད་རྣམས་ནི་རྟོགས་པར་བྱ།། 
དེ་ལྟར་གསང་སྔགས་མགོན་པོ་འདི།། 
རང་བཞིན་མེད་པར་མཉམ་པར་མཛེས།། 
འདོད་པའི་དོན་རྣམས་སྩོལ་བ་ཡང་།། 
ཐམས་ཅད་ཀྱང་ནི་རྫོགས་པར་བྱེད།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་དུ་བཟང་པོ་ལ་སོགས་པ་ཐམས་ཅད་དང་ལྡན་པའི་འཁོར་དང་།
ཚངས་པ་དང་།
དབང་པོ་ལ་སོགས་པ་རྣམས་ཤིན་ཏུ་ངོ་མཚར་རྨད་དུ་གྱུར་ཅིང་སྙིང་པོ་རྣམས་སྤངས་ཏེ།
དེ་ཐམས་ཅད་བཅོམ་ལྡན་འདས་ཤཱཀྱ་ཐུབ་པ་ལ་བལྟས་ནས།
ཚིག་འདི་དག་མགྲིན་གཅིག་གི་ངག་གིས་གསོལ་པ།
བཅོམ་ལྡན་འདས་བདག་ཅག་གིས་སྔོན་ཆད་མ་ཐོས་པའི་ཆོས་ཀྱི་འཁོར་ལོ་འདི་བསྐོར་བ་བཅོམ་ལྡན་འདས་ངོ་མཚར་ཏོ།། 
བདེ་བར་གཤེགས་པ་ངོ་མཚར་ཏོ།། 
བཅོམ་ལྡན་འདས་བདག་ཅག་མཆོག་ཏུ་བདེ་བ་དང་ལྡན་པར་འགྱུར་རོ།། 
བཅོམ་ལྡན་འདས་འདི་ནི་བསམ་གྱིས་མི་ཁྱབ་པ་ལགས་སོ།། 
བཅོམ་ལྡན་འདས་འདི་ནི་ཉན་ཐོས་ཐམས་ཅད་དང་།
རང་སངས་རྒྱས་རྣམས་ཀྱི་སྤྱོད་ཡུལ་མ་ལགས་སོ།། 
བཅོམ་ལྡན་འདས་བདུད་སྡིག་ཏོ་ཅན་རྣམས་དང་།
བགེགས་ཀྱི་གཟུགས་ཅན་ཐམས་ཅད་ཀྱིས་བགོམ་པར་མི་ནུས་ལགས་སོ།། 
བཅོམ་ལྡན་འདས་འདི་ནི་སེམས་ཅན་ཐམས་ཅད་ཀྱི་དོན་དམ་པའི་ཡིད་བཞིན་གྱི་ནོར་བུ་ལགས་སོ།། 
བཅོམ་ལྡན་འདས་འདི་ནི་མངོན་པར་འདོད་པའི་དོན་སྐོང་བ་ལགས་སོ།། 
བཅོམ་ལྡན་འདས་འདི་ནི་དེ་བཞིན་གཤེགས་པའི་བསྟན་པ་དང་།
སེམས་ཅན་རྣམས་ཀྱི་སྲུང་མ་ལགས་སོ།། 
བཅོམ་ལྡན་འདས་འདི་ནི་སྲིན་པོ་དང་གྲུལ་བུམ་ལ་སོགས་པ་ཐམས་ཅད་ཀྱིས་འདའ་བར་མི་ནུས་པ་ལགས་སོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་བྱང་ཆུབ་སེམས་དཔའ་ཆེན་པོ་དེ་དག་དང་།
ལྷ་ལ་སོགས་པའི་འཁོར་དེ་རྣམས་ལ་ལེགས་སོ་ཞེས་བྱ་བ་བྱིན་ཏེ།
གཙུག་ལག་ལེགས་སོ་ལེགས་སོ།། 
སླར་ཡང་གཙུག་ལག་ངེས་པར་ལེགས་སོ།། 
དེ་ལྟར་གཙུག་ལག་འདིའི་ཚིག་བརྗོད་པ་མཛེས་པ་དེ་ལྟར་ཇི་ལྟ་བ་དེ་བཞིན་དུ་ཡིན་ནོ།། 
འོན་ཀྱང་གཙུག་ལག་གི་བསྟན་པ་སྲུང་བར་བྱེད་པའི་ཁྲོ་བོའི་རྒྱལ་པོ་ཆེན་པོའི་སྙིང་པོའི་གཞུང་འདི་བདག་གིས་གཏི་མུག་གི་མུན་པས་གཡོགས་པའི་སེམས་ཅན་སྡུག་བསྔལ་བ་རྣམས་ལ་བལྟས་ནས་གསུངས་ཏེ།
འདི་ནི་ཉན་པར་མ་ནུས་པའི།། 
གོ་འཕང་རྫོགས་སངས་རྒྱས་ཀྱིས་གསུངས།། 
དེ་རྣམས་ཐེ་ཙོམ་ཕྱིར་བདག་གིས།། 
ཡེ་ཤེས་སྒྲོན་མེ་ཡང་དག་སྤར།། 
བྱིས་པ་སྡུག་བསྔལ་ཡང་དག་ཁེངས།། 
ས་གཞི་སྟེང་ནི་འདི་ན་གནས།། 
ཚུལ་འདི་རབ་ཏུ་མི་ཤེས་པས།། 
ཁྱིམ་གྱི་བཅིང་བ་དམ་པོས་བཅིངས།། 
དེ་ནས་བཅོམ་ལྡན་འདས་ལ་གསང་བའི་བདག་པོ་ལག་ན་རྡོ་རྗེས་མིག་གཉིས་འབྲུ་ཚུགས་སུ་བལྟས་ནས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ངོ་མཚར་ཏོ།། 
བདེ་བར་གཤེགས་པ་ངོ་མཚར་ཏོ།། 
བཅོམ་ལྡན་འདས་འདི་ནི་མཐུ་ཆེ་ལགས་སོ།། 
བཅོམ་ལྡན་འདས་ཁྲོ་བོའི་རྒྱལ་པོ་དེའི་སྙིང་པོའི་གཟི་བརྗིད་དང་མཐུ་ནི་བདག་གིས་མི་བཟོད་ལགས་སོ།། 
བཅོམ་ལྡན་འདས་ཁྲོ་བོའི་རྒྱལ་པོའི་སྙིང་པོ་འདི་ནི་གདུལ་དཀའ་འདུལ་བ་ལགས་སོ།། 
བཅོམ་ལྡན་འདས་ཤཱཀྱ་ཐུབ་པས་བཀའ་སྩལ་པ།
གསང་བའི་བདག་པོ་འདི་ནི་ཅི་སྐད་དུ་སྨྲས་པ་དེ་བཞིན་ནོ།། 
འོན་ཀྱང་གསང་བའི་བདག་པོ་བདག་ནི་གསང་སྔགས་ཀྱི་རྒྱལ་པོ་འདིའི་མཐུས་ཉོན་མོངས་པ་ཐམས་ཅད་དང་བདུད་ཅི་སྙེད་ལས་རྒྱལ་ལོ།། 
གསང་བའི་བདག་པོ་གང་ཡང་བདག་གིས་འཇིག་རྟེན་གྱི་ཁམས་ན་འདོད་པ་ཐ་དད་པ་སྣ་ཚོགས་ཀྱིས་སེམས་ཅན་རྣམས་དགའ་བར་བྱེད་པའི་གསུང་གི་འཁོར་ལོའི་དཀྱིལ་འཁོར་འཇིག་རྟེན་གྱི་ཁམས་སྣ་ཚོགས་པའི་བསམ་པ་ཐ་དད་པ་རྣམས་ལ་བསྟན་པ་དེ་རྣམས་ནི་འདིའི་བྱིན་གྱིས་བརླབས་ཀྱིས་བདག་གིས་བསྟན་ཏོ།། 
གང་ཡང་གསང་བའི་བདག་པོ་བྱང་ཆུབ་སེམས་དཔའ་ཆེན་པོ་དབང་ཐང་ཐམས་ཅད་ཐོབ་པའི་ཡེ་ཤེས་ཀྱི་སྟོབས་རྟུལ་ཕོད་པ་བརྙེས་པ་འདི་ཡང་སྙིང་པོའི་བྱིན་གྱིས་བརླབས་ཀྱི་ཡིན་ནོ།། 
གཅིག་ཏུ་སེམས་ཅན་དོན་རབ་བརྩོན།། 
ས་གཞི་ལ་ནི་རྣམ་པར་བཞུགས།། 
སེམས་ཅན་རྣམས་ལ་ཕན་འདོད་པས།། 
སྤྲུལ་པ་རྣམས་ཀྱང་འགྱེད་པར་མཛད།། 
མཆོད་ཅིང་མཉེས་པར་རྟག་ཏུ་ནི།། 
རྒྱལ་བ་ཞིང་ན་ཡང་དག་བཞུགས།། 
ཇི་སྲིད་ཕྱོགས་རྣམས་གནས་ཀྱི་བར།། 
རྟག་པར་རྒྱུན་དུ་མཆོད་འགྱུར་བའི།། 
སངས་རྒྱས་ཀུན་ནི་མཉམ་པ་རུ།། 
བྱང་ཆུབ་ཅེས་བྱ་འདི་ལ་བཞུགས།། 
རང་བཞིན་མེད་པའི་ཆོས་རྣམས་ནི།། 
སྐྱེ་བ་དང་ནི་འགགས་པ་ཡིན།། 
ཐ་སྙད་ལ་ནི་བརྟེན་གནས་སུ།། 
གང་ཞིག་སྒྱུ་མ་བཞིན་དུ་གསུངས།། 
སྒྱུ་མ་སྟོང་པ་ཉིད་ཡིན་ལྟར།། 
ཆོས་རྣམས་མཚན་ཉིད་དེ་བཞིན་ནོ།། 
འོན་ཀྱང་གསང་བའི་བདག་པོ་བདག་གིས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་ཕྲག་གྲངས་མེད་ཀྱི་བསྐལ་པ་སྙེད་དུ་སེམས་ཅན་སྣ་ཚོགས་ཀྱི་ལུས་བླངས་ནས་སྡུག་བསྔལ་སྤྱད་དེ་མགོ་དང་།
ལག་པ་དང་།
རྐང་པ་དང་།
མིག་དང་།
ཡན་ལག་གི་མཆོག་དང་།
ཆུང་མ་དང་།
བུ་དང་།
བུ་མོ་དང་།
གླང་པོ་དང་།
གླང་དང་།
ཤིང་རྟ་ལ་སོགས་པ་དང་།
གཞན་ཡང་ཕྱི་རོལ་གྱི་དངོས་པོ་རྣམས་ཡོངས་སུ་བཏང་སྟེ།
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ནས་བསམ་གྱིས་མི་ཁྱབ་པའི་འཇིག་རྟེན་གྱི་ཁམས་སྣ་ཚོགས་པ་རྣམས་ཀྱི་ཚུལ་གྱིས་བསམ་པ་སྣ་ཚོགས་དང་།
འདོད་པ་སྣ་ཚོགས་པ་ལ་སྒྲ་དབྱངས་དང་།
ཚིག་དང་།
ཡི་གེ་བསྟན་ཅིང་སྤྱོད་ལམ་སྣ་ཚོགས་ཀྱི་མཚན་མའི་ཆ་བྱད་དང་།
དབྱིབས་ཀྱི་ཁྱད་པར་ཅན་གྱིས་བདག་གིས་སེམས་ཅན་རྣམས་ཀྱི་དོན་བྱས་ཤིང་གང་བྱང་ཆུབ་ཀྱི་སྙིང་པོར་བདུད་བཞི་བཅོམ་པ་དེ་ཐམས་ཅད་གསང་སྔགས་ཀྱི་རྒྱལ་པོ་འདིའི་མཐུས་བྱས་སོ།། 
འདི་ནི་སངས་རྒྱས་རྣམས་འཕེལ་བར་བྱེད་པ་བདུད་ལས་ཀྱང་རྒྱལ་བར་བྱེད་པ་བསྟན་པ་ཐམས་ཅད་ཀྱི་དོན་ཡོད་པར་བྱེད་པ།
གཞན་ཡང་སྣ་ཚོགས་མ་ལུས་པའི་བགེགས་ལས་ཀྱང་རྒྱལ་བར་བྱེད་པ་སྟེ།
འདི་ལས་གཉིས་པ་གཞན་ཡོད་མིན།། 
སངས་རྒྱས་རྣམས་ཀྱིས་མི་འགྱུར་སྔགས།། 
དེ་བས་སྙིང་གར་གཞག་ནས་ཀྱང་།། 
ཅི་ལྟར་བདེ་བར་རྣམ་པར་གནས།། 
སྡང་བར་བྱེད་པའི་བགེགས་ཀྱང་མེད།། 
གླགས་ཚོལ་གཞན་ཡང་ཡོད་མ་ཡིན།། 
རྟག་ཏུ་དགྲ་ཡི་འཇིགས་པའང་མེད།། 
རྐུན་ལ་སོགས་པའི་འཇིགས་པའང་མེད།། 
འཇིགས་པ་ཀུན་ལས་རྣམ་པར་གྲོལ།། 
དེ་ཡི་སྙིང་གར་གནས་བསྒོམས་པས།། 
བདག་ནི་ཡུན་རིངས་བསྒྲལ་བ་རུ།། 
འཁོར་བའི་རྒྱ་མཚོ་འཇིགས་པ་ལས།། 
རྫོགས་སངས་རྒྱས་ཀྱིས་བསྔགས་པའི་གཙོ།། 
གོ་འཕང་བདག་གིས་ཇི་ལྟར་འཐོབ།། 
བདག་གིས་ཅི་ཡང་ཐོབ་མེད་པར།། 
ཚུལ་འདི་ལས་ནི་རྣམ་སྤྱོད་ནས།། 
དེ་འདིར་མི་འགྱུར་ཐོབ་པར་བྱ།། 
སངས་རྒྱས་ཉིད་ཀྱིས་རྒྱས་པ་ཐོབ།། 
རྫོགས་སངས་རྒྱས་ཀྱིས་གསུངས་པ་ཡི།། 
གསང་སྔགས་སྒྲུབ་ཐབས་བསྟེན་པར་བྱ།། 
དེ་ནས་ཡིད་བཞིན་ནོར་བུའི་འོད།། 
སྐུ་ནི་འདི་རུ་ཐོབ་པར་འགྱུར།། 
གང་ཞིག་ཚུལ་འདིར་གནས་པ་ཡི།། 
དེ་རྣམས་ཀྱི་ནི་དངོས་གྲུབ་ཕྱིར།། 
གང་ཚེ་སྔགས་པས་མཉམ་གཞག་པས།། 
དེ་བས་མ་བརྙེས་པ་ཡང་འཐོབ།། 
འདིས་ནི་མི་ཕྱེད་པ་ཡང་འབྱེད།། 
མི་རྒྱལ་བ་ལས་མ་ལུས་རྒྱལ།། 
སྟོབས་ཆེན་གསང་སྔགས་བཟླས་པ་ཡིས།། 
རྫོགས་སངས་གོ་འཕང་སྦྱིན་པར་བྱེད།། 
དྲན་དང་རྟོགས་དང་སེམས་པ་ཡི།། 
སྔགས་རིག་གང་དུ་སོང་གྱུར་པ།། 
མེ་ནི་འབར་བ་ཇི་ལྟ་བར།། 
སྔགས་པ་གསལ་བར་མཐོང་བར་འགྱུར།། 
གང་ཚེ་གསང་སྔགས་རྒྱལ་པོ་བསྟེན།། 
དེ་ལས་འབྲས་མེད་ཅི་ཡང་མེད།། 
གསང་སྔགས་སྟོབས་ཆེན་དྲན་པ་ནི།། 
ལས་ནི་འདོད་པ་བྱེད་པར་འགྱུར།། 
སྔགས་ཀྱི་མགོན་པོ་མ་ལུས་པ།། 
འདི་ནི་མྱུར་དུ་འགྲུབ་པར་འགྱུར།། 
གང་ཚེ་གསང་སྔགས་འབྲས་འདོད་པས།། 
འདིར་ནི་ཐེ་ཙོམ་མི་བྱའོ།། 
དེ་ནས་བྱང་ཆུབ་སེམས་དཔའ་དེ་དག་དང་།
ཐམས་ཅད་དང་ལྡན་པའི་འཁོར་དེ་དག་ངོ་མཚར་བའི་སྙིང་པོ་མ་སྤངས་པར་སྒྲ་སྐད་གཅིག་ཏུ་དུངས་པའི་དབྱངས་ཀྱིས་གསོལ་པ།
ཨེ་མའོ་སངས་རྒྱས་བསམ་མི་ཁྱབ།། 
སེམས་ཅན་དོན་རྣམས་ཐུགས་སུ་ཆུད།། 
རྟོག་པ་མེད་པའི་རང་བཞིན་ཡང་།། 
བསམ་མི་ཁྱབ་པའི་གོ་འཕང་ཤོད།། 
གང་ཞིག་འཆང་བར་བྱེད་པའི་མི།། 
དེ་ཡི་ངན་འགྲོ་རྣམ་པར་བཅད།། 
གང་གིས་ལག་ཏུ་ཆུད་པ་ལྟར།། 
དེ་ཡི་དངོས་གྲུབ་ལག་མཐིལ་གནས།། 
འཇིགས་པ་མེད་ཅིང་ང་ཡིར་མེད།། 
དོགས་པ་ཐམས་ཅད་རྣམ་པར་སྤངས།། 
ཟད་པར་ས་ལ་བཞུགས་ནས་སུ།། 
སེམས་ཅན་ལ་ནི་མ་བསམ་བྱེད།། 
གསང་སྔགས་རྒྱལ་པོ་སྐྱོབ་པ་ཡིས།། 
བདག་ཅག་ཐམས་ཅད་སྐྱོབ་པར་བྱེད།། 
འདོད་པའི་དོན་ནི་བྱེད་འདོད་པས།། 
གསུངས་པ་ཡིད་ཀྱིས་སྒོམ་པར་བྱེད།། 
དེ་ནས་ཐམས་ཅད་དང་ལྡན་པའི་འཁོར་འདི་དག་ཚིག་འདི་བརྗོད་ནས་དེ་མ་ཐག་ཏུ་ཅང་མི་སྨྲ་བར་གྱུར་ཏོ།། 
དེ་ནས་ཐམས་ཅད་ངོ་མཚར་དུ་གྱུར་ཏེ་སྤྱན་རྒྱས་ཤིང་ཤཱཀྱའི་རིགས་དགའ་བ་ལ་གསོལ་བ་འདེབས་པའི་ཚིག་གི་ནུས་པ་མེད་དོ།། 
དེ་ནས་ནམ་མཁར་གནས་པའི་བྱང་ཆུབ་སེམས་དཔས་ངོ་མཚར་འདི་ཐོས་ནས་བཅོམ་ལྡན་འདས་ཤཱཀྱ་ཐུབ་པ་ལ་སྟེང་གི་ནམ་མཁའ་ལ་སྣ་ཚོགས་པའི་མེ་ཏོག་གིས་སྙིམ་པ་བཀང་སྟེ་བཅོམ་ལྡན་འདས་ལ་ཚིགས་སུ་བཅད་པས་མངོན་པར་བསྟོད་པ།
རྟག་ཏུ་དག་ཅིང་དྲི་མེད་པ།། 
རྟག་པར་རྒྱུན་དུ་རྟོག་པ་མེད།། 
རྟག་ཏུ་རྟོག་པ་མེད་པར་བཞུགས།། 
དཔའ་བོ་ཆེན་པོ་ཕྱག་འཚལ་བསྟོད།། 
ཁྱོད་ཀྱི་ཆོས་ཀུན་གཡོ་བ་མེད།། 
ཐམས་ཅད་ལེགས་སྦྱར་སྤྱོད་ཡུལ་བས།། 
རྟག་ཏུ་གཡོ་བ་མེད་མཁྱེན་པས།། 
སྤྲོས་དང་བྲལ་ལ་ཕྱག་འཚལ་བསྟོད།། 
སེམས་ཅན་རྣམས་ལ་ཕན་འདོད་པས།། 
སྤྱོད་པ་སྤྱད་པ་གསུངས་པ་སྟེ།། 
དག་པ་རྣམས་ནི་ཡང་དག་འབྱུང་།། 
དག་པའི་སེམས་དཔའ་ཕྱག་འཚལ་བསྟོད།། 
ཇི་ལྟར་ནམ་མཁའ་བཞིན་དུ་དག།
རྡུལ་ཕྲན་ཐམས་ཅད་རྣམ་པར་སྤངས།། 
དེ་ལྟར་མགོན་ཁྱོད་སྐུ་ཡང་ནི།། 
ཀུན་དུ་རྟོག་པ་ཐམས་ཅད་སྤངས།། 
ཤེལ་སྒོང་བཞིན་དུ་ཤིན་ཏུ་དག།
ནམ་མཁའ་ལྟ་བུར་སྤྲོས་པ་མེད།། 
དངོས་པོ་ཐམས་ཅད་རྣམ་དག་པས།། 
ཡེ་ཤེས་རྒྱ་མཚོ་ཕྱག་འཚལ་བསྟོད།། 
ནམ་མཁའ་ལ་ནི་འཇའ་ཚོན་ལྟར།། 
གཙོ་བོ་ཁྱོད་ནི་རྟག་ཏུ་མཐོང་།། 
དེ་ལྟར་དག་པའི་སེམས་ཅན་གྱིས།། 
རྟག་ཏུ་གཙོ་བོ་ཁྱོད་མཐོང་ངོ།། 
ངན་འགྲོ་ཐམས་ཅད་རྣམ་པར་གྲོལ།། 
དཔའ་བོ་ཆེན་པོ་ཁྱོད་ཉིད་འཁྲུངས།། 
དབྱིངས་ཀྱི་སྙིང་པོ་ཡང་དག་བྱུང་།། 
ཡེ་ཤེས་གཅིག་ཏུ་གཟི་བརྗིད་ཆེ།། 
ས་གཞི་ཐམས་ཅད་ངེས་པ་རུ།། 
སེམས་ཅན་སྡུག་བསྔལ་ཀུན་ཏུ་གཟིགས།། 
སྡུག་བསྔལ་འདི་ནི་ཟད་བྱས་ནས།། 
བླ་མེད་གོ་འཕང་འདྲ་བར་འགྱུར།། 
གསང་སྔགས་རྣམས་ཀྱི་གཙོ་སྔགས་འདི།། 
ཆོས་རྣམས་ཀྱི་ནི་བློ་འཕེལ་བར།། 
རྒྱལ་བའི་སྲས་པོ་ཐམས་ཅད་བསྐྱེད།། 
གཙོ་བོ་ཁྱོད་ཀྱིས་གསུངས་པ་ཡིས།། 
དང་པོ་ཐམས་ཅད་ཡང་དག་འགྱུར།། 
རྒྱལ་བ་བདག་ཉིད་རྒྱུ་མེད་འཁྲུངས།། 
ལས་དང་སྐྱེ་བས་རྣམ་པར་གྲོལ།། 
རྒྱལ་མཆོག་གཙོ་བོར་འཁྲུངས་པར་འགྱུར།། 
ཡེ་ཤེས་མེ་ལྕེ་རང་བཞིན་མེད།། 
འདུས་བྱས་ཐམས་ཅད་རྣམ་པར་སྤངས།། 
ཆོས་ཀྱི་དབྱིངས་ཀྱི་རང་བཞིན་གཅིག།
རྒྱལ་བ་བླ་མེད་ཕྱག་འཚལ་འདུད།། 
ཅེས་པས་སོ།། 
དེ་ནས་གསང་བའི་བདག་པོ་ལག་ན་རྡོ་རྗེས་བཅོམ་ལྡན་འདས་ལ་ཚིགས་སུ་བཅད་པས་སྔགས་ཀྱི་ཚིག་གི་དོན་ཞུས་པ།
བཅོམ་ལྡན་གསང་སྔགས་ཇི་ལྟར་བསྒྲུབ།། 
སྒྲུབ་པའི་ཐབས་ནི་ཇི་ལྟར་ལགས།། 
སྒྲུབ་ཐབས་རྩ་བ་ཅི་ཞེས་བྱ།། 
ཇི་ལྟར་ཡང་ནི་དེ་བསྟན་ལགས།། 
ཇི་ལྟར་སེམས་ནི་དག་པའི་ཕྱིར།། 
གཙོ་བོ་འདི་ནི་ཅི་ཞིག་བསྒོམ།། 
ཇི་ལྟར་དེ་ནི་འབྲས་བུ་མེད།། 
སྔགས་པ་ཡིས་ནི་བརྟེན་པར་བྱ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
བྱང་ཆུབ་སེམས་ནི་བརྟན་བྱས་ནས།། 
སྔགས་ཀྱི་དངོས་གྲུབ་བརྗོད་པར་བྱ།། 
སྔགས་ཀྱི་དངོས་གྲུབ་བྱའི་ཆོ་ག།
གཞན་དུ་ཐམས་ཅད་འབྲས་བུ་མེད།། 
ཇི་ལྟར་རྩ་བ་བསྐྱེད་མིན་ན།། 
ཤིང་གི་མེ་ཏོག་འབྲས་བུ་མེད།། 
དེ་ལྟར་གསང་སྔགས་འབྲས་བུ་ཤེས།། 
བྱང་ཆུབ་སེམས་ནི་རྩ་བ་ཡིན།། 
བྱང་ཆུབ་སེམས་ནི་བསྐྱེད་ནས་སུ།། 
བླ་ན་མེད་པའི་གོ་འཕང་འཐོབ།། 
འདི་ལ་གནས་པའི་ཆོས་ཀུན་ནི།། 
སྐྱེ་དང་གནས་པས་འབྱུང་བ་སྟེ།། 
དངོས་པོ་ཐམས་ཅད་མདོར་བསྡུས་ནས།། 
རང་བཞིན་མེད་ཅིང་བསམ་དུ་མེད།། 
བྱང་ཆུབ་སེམས་ནི་ངེས་པར་འཐོབ།། 
གཞན་དུ་འབའ་ཞིག་པར་འགྱུར་རོ།། 
བུ་ནི་སེང་གེ་འདྲ་ཡིན་ཏེ།། 
སྟོང་ཉིད་འདུས་བྱས་སྒོམ་པར་བྱེད།། 
སྲིད་པ་ཐམས་ཅད་སྒྱུ་མ་ཡིན།། 
གང་ཞིག་བསམ་པའི་འབྲས་བུར་གནས།། 
མུ་སྟེགས་རྣམས་ཀྱི་འདོད་བཤད་པ།། 
བདག་དང་སྲོག་དང་གང་ཟག་བཅས།། 
གཙོ་བོ་སྐྱེས་བུར་བཤད་པ་དང་།། 
གང་དུ་ཁྱབ་པར་གནས་པ་དང་།། 
དེ་ལྟར་འཁོར་བ་རྣམས་བརྟགས་ནས།། 
འཁོར་བའི་དངོས་པོ་འབའ་ཞིག་སྟེ།། 
མངོན་པའི་ང་རྒྱལ་གྱིས་རྨོངས་ནས།། 
བྱིས་པ་སྡུག་བསྔལ་བདེན་པ་ཅན།། 
ལོག་པའི་ཞགས་པས་བཅིངས་པ་ཡི།། 
སྡུག་བསྔལ་བ་དེ་རྣམས་བལྟས་ནས།། 
དེ་རྣམས་ཀུན་ལ་བརྗོད་པ་ཡིན།། 
འདི་སྐད་གསུང་ནི་བཀའ་སྩལ་ཏོ།། 
སྲོག་མེད་སེམས་ཅན་ཀྱང་ཡོད་མིན།། 
བྱེད་པ་པོ་མེད་གཙོ་བོའང་མེད།། 
ཁྱབ་པ་མེད་ཅིང་དངོས་པོའང་མེད།། 
རྫས་ལ་སོགས་པའི་རང་བཞིན་མེད།། 
ལོག་ཤེས་རང་བཞིན་ཞགས་པ་ནི།། 
སྲིད་པའི་འཆིང་བ་རྣམ་པར་སྤངས།། 
དངོས་པོ་ཐམས་ཅད་རྣམ་པར་བྲལ།། 
སྣ་ཚོགས་ཇི་བཞིན་རྣམ་བསྒོམས་པས།། 
དངོས་པོ་ཀུན་ལས་རྣམ་པར་གྲོལ།། 
སྟོང་པ་ཉིད་ཀྱི་གོ་འཕང་འཐོབ།། 
ཕྱི་རོལ་ནང་གི་ཁྱད་པར་གྱིས།། 
དེ་ལྟར་ཐམས་ཅད་རྣམ་པར་བསྒོམ།། 
དབུ་བ་ཆུ་བུར་དང་སྒྱུ་མ།། 
སྟོང་ཉིད་འབའ་ཞིག་ལས་ལྡང་སྟེ།། 
དེ་ལྟར་ཐམས་ཅད་རྣམ་བསྒོམས་ནས།། 
ཡེ་ཤེས་གོ་འཕང་ངོ་རྣམས་རྟོག།
སྡིག་པའི་ཆོ་ག་ལས་གྲོལ་ནས།། 
འཆི་མེད་གོ་འཕང་དུ་གྲོལ་འགྱུར།། 
ཕུང་པོ་ཁམས་དང་སྐྱེ་མཆེད་དང་།། 
གཞན་ཡང་གཟུང་འཛིན་རྣམས་ལས་འདས།། 
ཀུན་མཁྱེན་ཡེ་ཤེས་ཞགས་པ་ནི།། 
འཆི་བའི་དོན་དུ་རབ་ཏུ་བརྟག།
གང་དུ་ཕུང་པོ་ཁམས་མེད་ཅིང་།། 
སྐྱེ་མཆེད་རྣམས་ནི་འབྱུང་བ་མེད།། 
དངོས་པོ་ཀུན་ལས་རྣམ་གྲོལ་བར།། 
རྒྱལ་བ་མཆོག་གིས་རྟག་ཏུ་གསུངས།། 
གང་དུ་ཀུན་གཞི་རྣམ་ཤེས་མེད།། 
བདག་མེད་གང་ཟག་ཀྱང་ཡོད་མིན།། 
སངས་རྒྱས་བྱང་ཆུབ་ས་སྟེང་འདི།། 
གང་དུ་ཐམས་ཅད་སྒྱུ་མར་གསུངས།། 
ང་ནི་ཀུན་མཁྱེན་མངའ་བརྙེས་པ།། 
སེམས་ཅན་དོན་རྣམས་ཐུགས་སུ་ཆུད།། 
ཆོ་ག་བྱ་བ་ལ་ཞུགས་ཕྱིར།། 
བུ་ལ་མ་ལུས་པར་བཤད་དོ།། 
གང་ཞིག་ཀུན་གཞི་ཡོད་པ་དང་།། 
གལ་ཏེ་རྣམ་ཤེས་ཀྱང་ཡོད་པ།། 
དེ་ཡི་བདག་ཉིད་བདག་གི་བུ།། 
ཡོད་དོ་ཞེས་ཀྱང་བསྟན་གྱུར་པ།། 
དངོས་པོའི་གདོན་གྱིས་བརླམས་པ་ཡི།། 
བྱིས་པས་སྡུག་བསྔལ་རྣམས་མཐོང་ནས།། 
བདག་གིས་གཞུག་པར་བྱ་ཕྱིར་བུ།། 
ཆོ་ག་རྒྱས་པ་གསུངས་པ་ཡིན།། 
སེམས་ཅན་མེད་ཅིང་སྲོག་ཀྱང་མེད།། 
གང་ཟག་མེད་ཅིང་བྱེད་པོའང་མེད།། 
རྣམ་ཤེས་མེད་ཅིང་ཀུན་གཞི་མེད།། 
གང་ལ་བདག་མེད་དབང་ཕྱུག་མེད།། 
སྐྱེས་བུ་མེད་ཅིང་ཁྱབ་པའང་མེད།། 
དངོས་པོ་མེད་ཅིང་སྒྱུ་ཡང་མེད།། 
དངོས་པོ་ཀུན་ལས་རྣམ་པར་གྲོལ།། 
དམ་ཆོས་དྲི་མ་མེད་པ་བཤད།། 
དེ་ཉིད་མཆོག་གི་གཙོ་བོ་སྟེ།། 
རྫོགས་སངས་རྒྱས་ཀྱི་གོ་འཕང་བསྟེན།། 
རྟག་པར་རྒྱུན་དུ་གོ་འཕང་བསྟེན།། 
རྟག་ཏུ་རྒྱུན་དུ་བསྒོམ་པར་བྱ།། 
བྱང་ཆུབ་སེམས་ནི་རྣམ་པར་བསྒོམ།། 
གཟུང་དང་འཛིན་པ་རྣམ་གྲོལ་བར།། 
དངོས་པོ་ཐམས་ཅད་རྣམ་པར་སྦྱང་།། 
ཕུང་པོ་ཁམས་དང་སྐྱེ་མཆེད་དང་།། 
ཐམས་ཅད་སྟོང་ཉིད་སྒྱུ་མ་ལྟར།། 
བྱང་ཆུབ་སེམས་ནི་བསྡུས་པ་ཉིད།། 
བྱང་ཆུབ་སེམས་དཔའ་བློ་ལྡན་གྱིས།། 
དེ་ལྟར་ཡིད་ཀྱིས་བསྒོམ་པར་བྱ།། 
ཕུན་སུམ་ཚོགས་པ་ཐམས་ཅད་ཉེ།། 
གང་ཞིག་སངས་རྒྱས་ཉིད་ཀྱི་ཐུགས།། 
བག་ཡོད་པས་ནི་རྟག་བསྟེན་ན།། 
བྱང་ཆུབ་སེམས་ཀྱི་མྱུ་གུ་འཆར།། 
བསྙེན་པར་གྱུར་ན་འབྲས་བུ་ཆུང་།། 
གསང་སྔགས་སྤྱོད་པས་གང་དག་སྐྱེ།། 
ཡིད་བཞིན་ནོར་བུ་ལྟ་བུའི་སྐུ།། 
བྱང་ཆུབ་སེམས་ཀྱིས་འཐོབ་པར་འགྱུར།། 
ནམ་མཁའ་ལྟ་བུར་གོས་མེད་པའི།། 
སྐུ་ནི་ཀུན་དུ་འཐོབ་པར་འགྱུར།། 
བྱང་ཆུབ་སེམས་ནི་བསྒོམ་པ་ཡི།། 
བསོད་ནམས་བསམ་གྱིས་མི་ཁྱབ་བཤད།། 
སངས་རྒྱས་རྫུ་འཕྲུལ་ཆེ་ཀུན་གྱིས།། 
འབྲས་བུའང་བསམ་གྱིས་མི་ཁྱབ་གསུངས།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་སྟན་ལས་ལངས་ཏེ།
བཅོམ་ལྡན་འདས་ལ་ལན་གསུམ་བསྐོར་བ་བྱས་ནས།
རྡོ་རྗེའི་སྐབས་སུ་རྟོལ་བ་བླངས་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
ཡེ་ཤེས་རྒྱ་མཚོ་ལས་བྱུང་བའི།། 
ཁྱོད་ཀྱི་སྲས་པོ་ང་མཉེས་གཤིན།། 
འདི་དག་ཤིན་ཏུ་སོམ་ཉི་ཟ།། 
བདག་གིས་ཇི་ལྟར་རྟོགས་པར་བགྱི།། 
གང་ཡང་བྱམས་པ་ལ་སོགས་གཞན།། 
ས་བཅུ་མ་ལུས་པ་ཐམས་ཅད།། 
འདི་ལ་ཐེ་ཚོམ་འཚལ་ཞིང་མཆིས།། 
ཐུབ་པ་ཆེན་པོ་བཤད་དུ་གསོལ།། 
གང་ཞིག་སེམས་ཅན་དོན་མ་བྱས།། 
བསོད་ནམས་ཡེ་ཤེས་རྣམ་པར་སྤངས།། 
དེ་རྣམས་ལ་ནི་ཐུགས་བརྩེའི་ཕྱིར།། 
བཅོམ་ལྡན་འདས་ལ་འདི་གསོལ་འདེབས།། 
དེ་རིང་བདག་ལ་མ་ལུས་པར།། 
སེམས་ཅན་ཕན་པར་བརྩོན་པས་གསུངས།། 
འདི་ཡི་མཐུ་སྟོབས་ཀྱང་ནི་ཅི།། 
འདི་ཡི་ཕ་རོལ་གནོན་པ་ཅི།། 
མི་གཡོ་ཞེས་བྱའི་གཙོ་ཁྱོད་ཀྱིས།། 
འདིར་ནི་ཇི་ལྟར་ཡང་དག་གསུངས།། 
འདི་ལས་གཞན་པའི་གོ་འཕང་མེད།། 
འདི་དག་ཐམས་ཅད་གསུང་དུ་གསོལ།། 
གང་གི་གོ་འཕང་དེ་འགྲུབ་པའི།། 
དཀྱིལ་འཁོར་ཡང་ནི་བཤད་དུ་གསོལ།། 
གང་གིས་ས་སྟེངས་འདི་ཐོབ་པའི།། 
བསམ་མི་ཁྱབ་པའི་གོ་འཕང་གསུངས།། 
གསང་སྔགས་ཀྱི་ནི་ཚད་ཀྱང་གསུངས།། 
དཀྱིལ་འཁོར་ཡང་ནི་ཇི་ལྟར་ལགས།། 
མགོན་པོ་འདི་ལ་ཐེ་ཚོམ་ཟ།། 
གང་འདིར་འགྲོ་བ་ལ་ཕན་ཕྱིར།། 
སྔགས་ཀྱི་དངོས་གྲུབ་དེ་བཞིན་གསུངས།། 
དེ་ཉིད་ལས་ཀྱི་དབྱེ་བ་ཡང་།། 
མངོན་སྤྱོད་ཀྱང་ནི་རབ་ཏུ་བཤད།། 
ཞི་དང་རྒྱས་དང་དབང་དག་གིས།། 
མགོན་པོས་ཇི་ལྟར་ཆེར་མྱུར་བར།། 
སྔགས་བཟླས་པ་ཡི་འབྲས་བུ་མཆིས།། 
མགོན་པོས་བཟླ་བའི་མཚན་ཉིད་ནི།། 
ས་སྟེངས་འདིར་ནི་དེ་ཇི་ལྟར།། 
མེ་ཐབ་ཀྱི་ནི་ཆོ་ག་དང་།། 
དེ་ཡང་ཚིམ་དང་བསང་གཏོར་དག།
ཁྲོ་བོའི་རྒྱལ་པོ་དང་ལྡན་པ།། 
མགོན་པོས་དེ་དག་ཐམས་ཅད་གསུངས།། 
ཉི་མ་གཅིག་གི་ཉིན་ཕྱེད་ནས།། 
ཟླ་བ་བརྒྱད་པའི་སྐད་ཅིག་ཏུ།། 
དངོས་གྲུབ་དག་ནི་ཡང་དག་གསུངས།། 
དུག་གི་ལས་ཀྱི་གསོ་སྤྱད་དང་།། 
རྫས་ཀྱིས་སྦྱོར་བའི་ལས་སྣ་ཚོགས།། 
མངོན་པར་བརྗོད་པ་ཡང་དག་འབྱུང་།། 
མ་ལུས་པ་ནི་བཤད་དུ་གསོལ།། 
གང་གིས་དངོས་གྲུབ་ཐོབ་པ་ཡི།། 
མགོན་པོ་གཞན་ནི་མ་མཆིས་ཏེ།། 
གཙོ་བོ་ཁྱོད་སྤངས་གཞན་མེད་དོ།། 
བྱང་ཆུབ་སེམས་དཔའ་དཔའ་བོ་རྣམས།། 
ཉན་ཐོས་རང་རྒྱལ་རྫུ་འཕྲུལ་ཆེ།། 
གང་ཡང་འཇིག་རྟེན་པར་གྲགས་པའི།། 
ཚངས་སོགས་རྫུ་འཕྲུལ་ཆེར་བཤད་པ།། 
དེ་རྣམས་ཀྱི་ཡང་མགོན་སྐྱབས་ནི།། 
གཙོ་བོ་ཁྱོད་སྤངས་གཞན་མ་མཆིས།། 
དེ་ནས་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་དང་།
ཕྱག་ན་རྡོ་རྗེ་ལ་སོགས་པས་སླར་ཡང་བཅོམ་ལྡན་འདས་ལ་གསོལ་བ་བཏབ་པ།
ཆོས་ཀྱི་རྒྱལ་པོ་སྔགས་ཀྱི་སྒོ།། 
བཅོམ་ལྡན་འདས་ཀྱིས་བཤད་དུ་གསོལ།། 
བྱང་ཆུབ་སེམས་དཔའི་སྤྱད་སྤྱོད་པའི།། 
བྱང་ཆུབ་སེམས་དཔའི་དོན་གྱི་ཕྱིར།། 
གསང་སྔགས་སྤྱོད་པའི་སྒྲུབ་པའི་ཐབས།། 
གང་གིས་བཅོམ་ལྡན་ཉིད་ཀྱིས་གཟིགས།། 
ཆོས་ཀྱི་དགའ་བདེ་ཐོབ་པ་ནི།། 
ས་གཞིའི་སྟེང་ན་རྣམ་པར་གནས།། 
གསང་སྔགས་མཉེས་པར་རབ་བརྩོན་ཞིང་།། 
མཐོང་བའི་ཆོས་ལ་བདེ་ཐོབ་པའི།། 
སེམས་ཅན་ས་སྟེངས་གནས་པ་ཡི།། 
ཐེ་ཙོམ་མེད་པར་འབྱུང་བར་འགྱུར།། 
ཐམས་ཅད་དབང་ཕྱུག་གོ་འཕང་འཐོབ།། 
འཇིགས་པ་ཐམས་ཅད་རྣམ་པར་སྤངས།། 
གསང་སྔགས་རྒྱལ་པོ་རྫུ་འཕྲུལ་ཆེ།། 
འཇིག་རྟེན་འདི་རུ་བྱུང་བར་འགྱུར།། 
སྡང་བའི་སྲིན་པོ་ཐམས་ཅད་དང་།། 
འབྱུང་པོ་གདོན་དང་ཤ་ཟ་དང་།། 
འཇིགས་སུ་རུང་དང་དྲག་ཤུལ་ལས།། 
སེམས་ཅན་རྣམས་ལ་གནོད་བཤད་པ།། 
གསང་སྔགས་སྟོབས་ཆེན་དྲན་པ་ཡིས།། 
དེ་དག་ཐམས་ཅད་འབྱུང་མི་འགྱུར།། 
ས་སྟེངས་སེམས་ཅན་མ་རུངས་པ།། 
རྣམ་པ་སྣ་ཚོགས་གཞན་ཡང་བཤད།། 
དེ་རྣམས་གདུལ་བར་བྱ་བའི་ཕྱིར།། 
རྟོག་པ་འདི་ནི་རབ་ཏུ་གསུངས།། 
ལྷ་དང་ཀླུ་དང་གནོད་སྦྱིན་དང་།། 
གྲུལ་བུམ་དང་ནི་ལུས་སྲུལ་པོ།། 
སྨྱོ་བྱེད་རྒྱུ་སྐར་ཐམས་ཅད་དང་།། 
མ་རུངས་གཟའ་སོགས་བཤད་པ་དང་།། 
སེམས་ཅན་སྡིག་ཅན་དེ་རྣམས་ལ།། 
ཁྲོ་བོ་འདི་ནི་རབ་ཏུ་གསུངས།། 
ཚངས་སོགས་གདོན་གྱི་ཚོགས་ཀུན་དང་།། 
དེ་བཞིན་རྒྱལ་པོ་ཉན་ཐོས་དང་།། 
ས་བཅུའི་བྱང་ཆུབ་སེམས་དཔའ་ཡིས།། 
གང་ཞིག་བཤད་པར་མི་ནུས་ཤིང་།། 
དེ་དག་ཐམས་ཅད་ཐལ་བར་རློག།
གསང་སྔགས་བཟླས་པ་རྫུ་འཕྲུལ་ཆེ།། 
སྙིང་ལ་གནས་པ་ཡང་དག་བསམ།། 
གསང་སྔགས་ཞེས་བྱ་མཐོང་དཀའ་ཞིང་།། 
མ་ལུས་པ་རུ་ཐལ་བར་བརླགས།། 
ཚངས་པ་ལ་སོགས་དཀྱིལ་འཁོར་དང་།། 
བྱང་ཆུབ་སེམས་དཔའ་བདག་ཉིད་ཆེ།། 
དབང་པོའི་གནས་བཅུ་བདག་པོ་ཡིས།། 
འདི་ནི་བཟོད་པར་མི་ནུས་ཏེ།། 
ཁྲོ་བོའི་རྒྱལ་པོ་རོལ་པ་ནི།། 
སྡང་བའི་སེམས་ཅན་ཅི་ནས་ཀྱང་།། 
རས་བལ་འདའ་བ་མཚུངས་པར་བརྟག།
མིང་ནས་སྨོས་པ་ཙམ་གྱིས་ནི།། 
ཕྱོགས་བཅུ་རྣམས་སུ་འབྱེར་བར་འགྱུར།། 
དེ་བས་རྣམ་པ་ཐམས་ཅད་ཀྱིས།། 
གསང་སྔགས་འདི་རུ་བཟླས་པ་ནི།། 
རྟག་པར་རྒྱུན་དུ་དྲན་པར་བྱ།། 
གསང་སྔགས་དངོས་གྲུབ་འདོད་པ་ཡིས།། 
ཐམས་ཅད་དུ་ནི་འཇིགས་མེད་པར།། 
སྔགས་གནས་ས་སྟེངས་འདི་རུ་བྱ།། 
གསང་སྔགས་མགོན་པོ་དྲན་པ་དང་།། 
འཆང་བ་དང་ནི་རྟག་ཏུ་ཟློས།། 
མེ་ཡི་ནང་དུ་གནས་པ་ནི།། 
མཆེ་བ་གཙིགས་པ་ཡི་ནི་སྐུས།། 
འབྱེར་ཏེ་རྟག་ཏུ་འཇིགས་པ་མེད།། 
མཐོ་རིས་ཐེམ་སྐས་ལྟ་བུར་དགའ།། 
འཇིགས་ཤིང་སྐྲག་པས་འཁྲིགས་པ་ན།། 
རྒྱལ་པོ་ཆེན་པོས་འཇིགས་པ་སེལ།། 
ཆོམ་རྐུན་གསེབ་ཏུ་ཆུད་པ་ན།། 
སེང་གེ་རྣམ་པར་བསྒྱིངས་པའི་སྐུ།། 
ཁྲོ་བོའི་རྒྱལ་པོ་རྫུ་འཕྲུལ་ཆེ།། 
དེ་ཡིས་རྟག་ཏུ་དྲན་པར་བྱས།། 
རིམས་དང་སོ་མིག་གཟེར་ཟུག་དང་།། 
རྐེད་པའི་རྩིབ་ལོགས་ལུས་ལས་བྱུང་།། 
རྣམ་པ་སྣ་ཚོགས་ཀུན་འབྱུང་བའི།། 
ས་སྟེངས་ལུས་ཅན་ནད་རྣམས་ནི།། 
གསང་སྔགས་དྲན་པ་ཙམ་ཉིད་ཀྱིས།། 
དེ་དག་ཐམས་ཅད་ཟད་པར་འགྱུར།། 
ཁྲོ་རྒྱལ་བསམ་གྱིས་མི་ཁྱབ་པའི།། 
མཐུ་དང་སྟོབས་ནི་རྟུལ་ཕོད་པའི།། 
ཀུན་མཁྱེན་ལས་གཞན་ས་སྟེངས་ན།། 
རྟག་ཏུ་བཟོད་གནས་སུ་ཞིག་ཡོད།། 
འཁོར་ལོས་སྒྱུར་བའི་མཐུ་སྟོབས་ནི།། 
ཇི་ལྟར་སྨྲ་བར་མི་ནུས་པ།། 
དེ་བཞིན་ཁྲོ་རྒྱལ་བསྒྱིངས་པ་ཡིས།། 
བརྗོད་པར་ཡང་ནི་མི་ནུས་སོ།། 
ཇི་ལྟར་འཁོར་ལོས་སྒྱུར་བ་ཡི།། 
ཡོན་ཏན་མི་གཡོས་བགྲང་མི་ནུས།། 
དེ་བཞིན་ཁྲོ་བོའི་རྒྱལ་པོ་ཡི།། 
སྟོབས་ནི་བརྗོད་པར་མི་ནུས་སོ།། 
རྡོ་རྗེ་པདྨའི་རིགས་ཞེས་པའི།། 
ཁྲོ་བོའི་རྒྱལ་པོ་ཐམས་ཅད་ཀྱང་།། 
ཁྲོ་བོའི་མངག་གཞུག་ཕོ་ཉ་དང་།། 
བཀའ་ཉན་ཕོ་ཉ་རྫུ་འཕྲུལ་ཆེ།། 
དེ་རྣམས་ཀྱིས་ནི་ཁྲོ་བོ་འདི།། 
འཁོར་ལོས་སྒྱུར་བ་ཞེས་སུ་བརྗོད།། 
ཁྲོ་བོའི་རྒྱལ་པོ་བློ་ལྡན་གྱིས།། 
མཐུ་སྟོབས་དེ་ལྟར་བཤད་པ་ནི།། 
སངས་རྒྱས་ཀུན་གྱི་དཔལ་གཅིག་འདི།། 
དེ་ཡི་དཔའ་བོ་ཞེས་སུ་བཤད།། 
གང་གསུངས་བདེན་པའི་ཚིག་གྱུར་པས།། 
མི་སླུ་བ་ནི་ཉིད་ཡིན་ནོ།། 
དེ་ཕྱིར་འདི་ནི་མི་གཡོ་བས།། 
མི་གཡོ་བ་ཞེས་མངོན་པར་བརྗོད།། 
མི་གཡོ་བ་ཡི་ས་ཐོབ་པ།། 
བསམ་གཏན་རྩེ་གཅིག་བློ་ཡིས་གནས།། 
ཉན་ཐོས་ས་ལ་སོགས་པ་ཡི།། 
བདུད་རྣམས་ཀུན་གྱིས་མི་གཡོ་བ།། 
དེ་ནས་མགོན་པོས་མཚན་གསོལ་ཏོ།། 
རྫོགས་པའི་སངས་རྒྱས་རྐང་གཉིས་མཆོག།
བྱང་ཆུབ་སེམས་དཔའ་དཔའ་བོ་རྣམས།། 
འདི་ནི་དོན་ཀུན་འགྲུབ་པར་བྱེད།། 
གང་ཡང་འདས་པའི་སངས་རྒྱས་དང་།། 
གང་ཡང་དེ་བཞིན་མ་བྱོན་པ།། 
མགོན་པོ་ད་ལྟར་བཞུགས་པ་གང་།། 
འགྲོ་ལ་ཕན་ཕྱིར་ཆོ་ག་ནི།། 
དེ་དག་ཀུན་གྱིས་འདི་གསུངས་པ།། 
སངས་རྒྱས་སྤྱན་ཞེས་བྱ་བར་བཤད།། 
སེམས་ཅན་ཁམས་ནི་ཐམས་ཅད་ཀྱི།། 
བསྟན་པ་གང་ཡིན་བསྲུང་བར་མཛད།། 
སངས་རྒྱས་ཀུན་གྱི་སྤྲུལ་པ་གང་།། 
བྱང་ཆུབ་སེམས་དཔའ་མཐུ་ཆེན་གྱིས།། 
གང་ཡང་གསང་སྔགས་གྲངས་མེད་པ།། 
སེམས་ཅན་ཕན་འདོགས་བཞུགས་པར་གསུངས།། 
ལག་ན་རྡོ་རྗེ་བློ་ལྡན་པ།། 
འདི་དག་ཐམས་ཅད་ཡང་དག་བཤད།། 
མི་གང་སྡིག་པས་བསྒྲིབས་མེད་ཀྱི།། 
སེམས་ཅན་སྣང་བ་སྐྱེད་པར་བྱེད།། 
མི་ཕྱེད་པ་ཡི་ཞགས་པས་བཅིངས།། 
བླ་ན་མེད་པའི་གོ་འཕང་འགྱུར།། 
ཁྲོ་བོའི་རྒྱལ་པོ་བློ་དང་ལྡན།། 
སྔགས་པས་མ་བསྒྲུབས་པ་ཡང་འགྲུབ།། 
ཁྲོ་བོའི་རྒྱལ་པོའི་བྱིན་རླབས་ཀྱིས།། 
འདོད་པ་མ་ལུས་འགྲུབ་པར་འགྱུར།། 
དེ་ནས་ཐམས་ཅད་དང་ལྡན་པའི་འཁོར་དེ་དག་ངོ་མཚར་ཏེ།
དགའ་ཞིང་མིག་རྒྱས་པས་མགྲིན་གཅིག་དང་ངག་གཅིག་ཏུ་ཚིག་སྙན་པོས་གསོལ་པ།
ཨེ་མའོ་སངས་རྒྱས་ཐམས་ཅད་ནི།། 
ཐབས་དང་ཤེས་རབ་བསམ་དུ་མེད།། 
ཐུགས་རྗེར་གྱུར་པའི་ཐུགས་ཀྱིས་ནི།། 
མཚུངས་མེད་དམ་ཚིག་བཤད་དུ་གསོལ།། 
གང་ཡང་སེམས་ཅན་འཇིགས་པས་འཁྲིགས།། 
ས་སྟེངས་ཐམས་ཅད་འཇིགས་མེད་ཅིང་།། 
གང་གིས་གུས་ཆེན་རང་བཞིན་གྱིས།། 
དེ་ཡི་ངན་འགྲོ་སྟོངས་པར་འགྱུར།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཁྲོ་བོའི་རྒྱལ་པོའི་དཀྱིལ་འཁོར་འདིར་ཞུགས་པ་ཙམ་གྱིས་སེམས་ཅན་ཐམས་ཅད་རྒྱལ་པོའི་དབང་ཕྱུག་གི་གོ་འཕང་འཐོབ་པར་འགྱུར་བ།
བགེགས་དང་ལོག་འདྲེན་ཐམས་ཅད་ཀྱིས་འཚེ་བར་མི་ནུས་པ།
དངོས་གྲུབ་མྱུར་དུ་འཐོབ་པར་བྱེད་པ།
དབང་ཕྱུག་ཐམས་ཅད་ཡང་དག་པར་ལྡན་པར་བྱེད་པ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཆེན་པོ་ལག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་ལེགས་སོ་ལེགས་སོ།། 
ལག་ན་རྡོ་རྗེ་སླར་ཡང་ཤིན་ཏུ་ལེགས་སོ།། 
ཁྱོད་ཀྱིས་ཁོ་བོ་ལ་གསོལ་བ་བཏབ་པའི་དོན་འདི་རིགས་ཀྱི་བུ་ཉོན།
ཁྲོ་བོའི་རྒྱལ་པོའི་དཀྱིལ་འཁོར་འདི་གང་གིས་ཐོས་པས་ས་སྟེངས་སུ་ཐམས་ཅད་ངོ་མཚར་ཞིང་མིག་རྒྱས་ཏེ་ནུས་པ་མེད་པས་བཟོད་པར་མི་ནུས་ཏེ།
དེ་ནས་ས་སྟེངས་སུ་འགྱེལ་བར་འགྱུར་ཏེ།
དེ་ནས་བཅོམ་ལྡན་འདས་ཀྱིས་དེའི་ཚེ་བདུད་ཐམས་ཅད་སྲེག་པའི་མེ་ལྕེ་ཡང་དག་པར་བྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསང་སྔགས་ཀྱི་རྒྱལ་པོ་འདི་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་མཛད་པ།
དུས་གསུམ་ཀུན་གྱི་བྱང་ཆུབ་སེམས་དཔའ་མ་ལུས་པ་སྐྱེད་པར་བྱེད་པ།
སེམས་ཅན་ཐམས་ཅད་ཀྱི་དོན་གསལ་བར་བྱེད་ཅིང་ཡོད་པ།
དེ་བཞིན་གཤེགས་པ་ཐམས་ཅད་བསོད་ནམས་བསམ་གྱིས་མི་ཁྱབ་པ་ལས་འཁྲུངས་པ།
སེམས་ཅན་ཐམས་ཅད་ཀྱིས་ཤིན་ཏུ་མཐོང་བར་དཀའ་བ།
མཐོང་བའི་བགེགས་རྣམས་རབ་ཏུ་འཇོམས་པ།
ངན་འགྲོ་ཐམས་ཅད་རྣམ་པར་སྦྱོང་བར་བྱེད་པ།
ནད་ཐམས་ཅད་རབ་ཏུ་ཞི་བར་བྱེད་པ།
བསམ་པ་ཐམས་ཅད་ཡོངས་སུ་རྫོགས་པར་བྱེད་པ།
གདོན་མ་རུངས་པ་ཐམས་ཅད་ལ་གསོ་སྦྱོང་མཛད་པ།
བདུད་ཀྱི་དགྲ་ཐམས་ཅད་ལས་རབ་ཏུ་ཞི་བར་མཛད་པའི་སྔགས་བཀའ་སྩལ་པ།
ནམཿ་སརྦྦ་ཏ་ཐཱ་ག་ཏེ་བྷྱཿ།
སརྦྦཱ་ཤ་པ་རི་པཱུ་ར་ཀེ་བྷྱཿ།
སརྦྦ་ཐཱ།
ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུྃ་ཏྲཊ་ཧཱཾ་མཱཾ།
བཅོམ་ལྡན་འདས་ཀྱིས་གསང་སྔགས་ཀྱི་རྒྱལ་པོ་བཀའ་སྩལ་མ་ཐག་ཏུ་ཐམས་ཅད་དང་ལྡན་པའི་འཁོར་དེ་དག་ཆུ་ཤིང་གི་སྡོང་བུ་ལྟ་བུ་དང་ནགས་ཚལ་ཆེན་པོ་ལྟ་བུར་བབ་ཅོལ་དུ་ཁས་བུབ་ཏུ་འགྱེལ་བར་གྱུར་ཏོ།། 
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་པར་གྱུར་པ་དང་།
ལྡེག་པ་དང་།
འགུལ་བ་དང་།
རབ་ཏུ་འགུལ་བ་དང་།
གཡོས་པ་དང་།
རབ་ཏུ་གཡོས་པ་དང་།
ཆེམ་ཆེམ།
རབ་ཏུ་ཆེམ་ཆེམ་མོ།། 
ཤར་ཕྱོགས་མཐོ་ན་ནུབ་ཕྱོགས་དམའ།
ལྷོ་ཕྱོགས་མཐོ་ན་བྱང་ཕྱོགས་དམའ་བར་གྱུར་ཏོ།། 
གཞན་ཡང་ངོ་མཚར་ཞིང་རྨད་དུ་བྱུང་བ་མཐོང་སྟེ་ངོ་མཚར་ཆེ་བར་གྱུར་པའི་འཇིག་རྟེན་གྱི་ཁམས་རྣམས་སུ་སངས་རྒྱས་ཀྱི་ཞིང་ཁམས་སྣ་ཚོགས་པ་ཡང་མཐོང་ངོ།། 
གང་ཡང་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་འདིའི་བགེགས་སྣ་ཚོགས་དང་།
སྲིན་པོ་དང་བདུད་ཀྱི་རིགས་སྣ་ཚོགས་དང་།
གཞན་ཡང་གདུག་པའི་སེམས་དང་ལྡན་པ་དེ་དག་ཐམས་ཅད་ཐལ་བར་བརླགས་ཏེ།
ཁ་ཅིག་ཁ་སྦུབ་ཏུ་ནི་གནས།། 
འཇིག་པའི་བསྐལ་པ་ལྟ་བུར་ནི།། 
དུད་པ་དུད་སྐྱར་ཀུན་དུ་གནས།། 
ཉི་མ་ཟླ་བ་རྫུ་འཕྲུལ་ཆེ།། 
འདི་ཡི་སྣང་བའང་མུན་པར་འགྱུར།། 
མུན་ནག་སྨག་ནི་ཤིན་ཏུ་འཇིགས།། 
གློག་འགྱུ་ཡུལ་ན་འཇིགས་སུ་རུང་།། 
ཕྱོགས་ཀུན་དུ་ནི་འོ་དོད་འབོད།། 
ས་གཞི་ཐམས་ཅད་ཀུན་དུ་འཁྲུག།
གཟའ་དང་རྒྱུ་སྐར་ཚོགས་ཀུན་དང་།། 
གང་ཡང་ལྷ་ཡི་གཙོ་བོ་གཞན།། 
དེ་དག་ཐམས་ཅད་འཇིགས་དངངས་ནས།། 
སེམས་མེད་ཁ་སྦུབ་ཏུ་ནི་འགྱེལ།། 
ལྷ་མིན་མིའམ་ཅི་དང་ཀླུ།། 
གནོད་སྦྱིན་སྲིན་པོ་ལུས་སྲུལ་པོ།། 
འདི་རྣམས་ལུས་ཀྱིས་མ་བཟོད་པས།། 
དུག་གིས་བཏབ་བཞིན་གཉིད་ཡུར་ཏེ།། 
འདི་དག་ཐམས་ཅད་གཅིག་ཏུ་འབར།། 
བསྐལ་པའི་མེ་ལས་ཡང་དག་བྱུང་།། 
འདི་དག་ཐམས་ཅད་འབར་ཞིང་མཆེད།། 
སངས་རྒྱས་ཞིང་ནི་ཀུན་ནས་ཀྱང་།། 
བྱང་ཆུབ་སེམས་དཔའ་བདག་ཉིད་ཆེ།། 
ས་བཅུ་གནས་ཀྱི་དབང་ཕྱུག་རྣམས།། 
དེ་ཡང་གཉིད་བྲོ་ཡུར་བར་འགྱུར།། 
ཁ་སྦུབ་ཏུ་ནི་ས་ལ་འགྱེལ།། 
ཁྲོ་མོ་མངག་གཞུག་བཀའ་ཉན་པ།། 
ཕོ་ཉ་ཕོ་མོ་བྲན་དང་བཅས།། 
ལུས་འདིའི་ཚུགས་ནི་མི་ཐུབ་པར།། 
སེམས་སྟོར་ཁ་སྦུབ་འགྱེལ་བར་གྱུར།། 
གང་ཡང་ཉན་ཐོས་བསེ་རུ་དང་།། 
འཇིག་རྟེན་རྫུ་འཕྲུལ་ཆེན་པོ་གཞན།། 
ལྕགས་ནི་ཤིང་ཕྱེ་ཐུལ་བ་ལྟར།། 
དེ་ཡང་གནས་སུ་འགྱེལ་བར་འགྱུར།། 
ཚངས་པ་བརྒྱ་བྱིན་ལ་སོགས་ལྷ།། 
ལྷ་མིན་གནོད་སྦྱིན་རྫུ་འཕྲུལ་ཆེ།། 
དེ་དག་ཐམས་ཅད་ཐལ་བར་འགྱུར།། 
སྡུག་བསྔལ་འཁྲིགས་པར་འགྱུར་ན་ནི།། 
ཆུང་ཟད་སླར་ཡང་ཕན་ཚུན་དུ།། 
བྱེད་ཅིང་འཇིགས་པས་ཚིག་སྨྲས་ཏེ།། 
བུ་གཅིག་འདི་ནི་ཇི་ལྟར་འགྱུར།། 
ས་གཞི་འདི་དག་ཤིན་ཏུ་འཇིགས།། 
བདེ་གཤེགས་གོ་འཕང་མ་གཏོགས་པ།། 
ཞི་བ་ཅི་ཡང་མ་མཐོང་ངོ།། 
བདུད་དང་བགེགས་ཀྱི་གཟུགས་རྣམས་ཀྱང་།། 
རྣམ་པ་སྣ་ཚོགས་ཡང་དག་གནས།། 
ལུས་ནི་འགྱུར་བ་ལྟ་བུ་རུ།། 
ས་སྟེངས་ན་ནི་ཤིང་བཞིན་གནས།། 
ཚངས་པ་ལ་སོགས་ཡུལ་རྣམས་ནི།། 
འདི་དག་ཐམས་ཅད་འབར་བར་མཐོང་།། 
མནར་མེད་གྱུར་པའི་ལུས་ཀྱང་ནི།། 
དུད་ཀ་དུད་སྐྱར་ཀུན་ཏུ་གནས།། 
སངས་རྒྱས་ཞིང་ནི་མ་ལུས་པ།། 
འདི་དག་ཐམས་ཅད་སྲེག་པར་བྱེད།། 
སྙིང་རྗེ་ཞུགས་ཤིང་ཡང་དག་ལྡན།། 
ཕྱག་ན་རྡོ་རྗེས་འདི་སྐད་གསོལ།། 
སེམས་ཅན་དོན་དུ་མ་བསམས་པས།། 
བཅོམ་ལྡན་བཀོད་པ་བསྡུ་རུ་གསོལ།། 
བྱིས་པ་སྡུག་བསྔལ་རྟེན་ཅན་གྱིས།། 
འདི་ནི་བཟོད་པར་མི་ནུས་སོ།། 
འགྲོ་བའི་སེམས་ཅན་ཀུན་གྱི་མགོན།། 
ཐུགས་རྗེ་རྣམས་ནི་བྱུང་བར་མཛད།། 
ཐུགས་བརྩེ་གཅིག་པུའི་རི་ལས་འཁྲུངས།། 
སེམས་ཅན་སྡུག་བསྔལ་འགྲོལ་མཛད་པའི།། 
འགྲོ་བའི་མགོན་པོ་ཁྱོད་གཅིག་པུ།། 
གཉེན་དུ་གྱུར་པའང་ཁྱོད་ཁོ་ན།། 
འཁོར་བའི་རྒྱ་མཚོ་ལས་སྒྲོལ་བའི།། 
མཉན་པ་ཡང་ནི་ཁྱོད་གཅིག་པུ།། 
ནད་རྣམས་ཐམས་ཅད་གསོ་མཛད་པའི།། 
ཁྱོད་ཉིད་གཅིག་པུ་སྨན་པར་འགྱུར།། 
དམ་པའི་ལམ་སྟོན་པ་ཡང་ཁྱོད།། 
ཁྱོད་ནི་འཁོར་བའི་རྒྱ་མཚོར་ཕ།། 
ས་སྟེངས་ཉིད་ནི་ཁྱོད་འབའ་ཞིག།
མགོན་པོ་ཐུགས་རྗེ་བསྐྱེད་ནས་ནི།། 
ས་གཞི་ཐམས་ཅད་ཡང་དག་འཕེལ།། 
དཔག་བསམ་ཤིང་བཞིན་དོན་གཉེར་བའི།། 
ཡང་དག་དཔའ་བོ་བྱང་ཆུབ་སེམས།། 
ས་བཅུའི་གནས་ཀྱི་དབང་ཕྱུག་རྣམས།། 
མགོན་པོ་ཁྱོད་ཉིད་གཅིག་པུས་འཕེལ།། 
ཐུགས་རྗེ་པདྨ་འདམ་སྐྱེས་བཞིན།། 
སེམས་ནི་ངན་པར་འགྱུར་བ་ཡི།། 
འགྲོ་བའི་མགོན་པོས་བསྲེག་པར་མཛོད།། 
སྙིང་པོ་མེད་པ་ལྟ་བུར་འགྱུར།། 
ཆུ་ཤིང་གི་ནི་སྡོང་པོ་བཞིན།། 
ཕྱེ་མ་ལེབ་བཞིན་སྐྱེ་བོ་རྣམས།། 
དྲག་ཏུ་བོད་པའི་ལུང་ཐོབ་པ།། 
བསྲེགས་ཀྱང་ཟུག་རྔུ་མི་འབྱུང་སྟེ།། 
དེ་བཞིན་འདིར་ནི་བྱིས་པ་རྣམས།། 
བགེགས་དང་ལོག་འདྲེན་ཐམས་ཅད་དང་།། 
གྲངས་མེད་བཅུ་ཡི་སྟོབས་ཀྱི་བདག།
གསང་སྔགས་རྒྱལ་པོ་བརྗོད་པ་ཡིས།། 
དེ་དག་ཐམས་ཅད་ཐལ་བར་བརླག།
དེ་བས་རྣམ་པ་ཐམས་ཅད་ཀྱིས།། 
བཅོམ་ལྡན་ཁྱོད་ལ་བདག་གསོལ་འདེབས།། 
ཁྱོད་ཀྱི་སྲས་པོ་བདག་མཉེས་གཤིན།། 
བདག་གི་དེ་ནི་གསན་པའི་རིགས།། 
དེ་ནས་བཅོམ་ལྡན་འདས་ཤཱཀྱ་ཐུབ་པ་ཐུགས་རྗེ་དང་ལྡན་པའི་ཐུགས་མངའ་བས་ཕྱག་ན་རྡོ་རྗེ་སེམས་ཅན་ལ་ཕན་པའི་ཕྱིར།
ཐུབ་པ་མཆོག་གི་གཙོ་བོ་ལ།། 
གསོལ་བ་བཏབ་པའི་ཚིག་འདི་ནི།
ཤིན་ཏུ་རྒྱ་ཚ་བུ་ལགས་སོ།། 
དེ་ནས་བཅོམ་ལྡན་འདས་ཀྱིས་དེའི་ཚེ་སེམས་ཅན་ཐམས་ཅད་ཀྱི་སྲོག་འབྱུང་ཞིང་ཡེ་ཤེས་འཁྲུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
སྙོམས་པར་ཞུགས་ནས་རིག་པའི་རྒྱལ་མོ་འདི་སེམས་ཅན་ཐམས་ཅད་ལ་ཕན་པར་བྱེད་པ།
འདུས་བྱས་ཐམས་ཅད་རབ་ཏུ་འགྱུར་བར་བྱེད་པ།
འཇིགས་པ་ཐམས་ཅད་རབ་ཏུ་འཇིགས་པར་བྱེད་པ།
དགྲ་ཐམས་ཅད་དང་མེ་དང་ཆུ་སེལ་བར་བྱེད་པ།
སེམས་ཅན་ཐམས་ཅད་ཀྱི་དཔལ་ཕུན་སུམ་ཚོགས་ཤིང་སྐལ་བ་བཟང་པོ་ཐོབ་པར་བྱེད་པ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་།
ཉན་ཐོས་དང་།
རང་རྒྱལ་སྐྱེད་པར་བྱེད་པ།
འཇིགས་པ་ཐམས་ཅད་སྲེག་པར་བྱེད་པ།
རྣམ་པར་འཚེ་བ་ཐམས་ཅད་འཇོམས་པར་བྱེད་པ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བཞེད་པ་གསུངས་པ།
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦཱ་ཤ་པ་རི་པཱུ་ར་ཀེ་བྷྱཿ།
སརྦྦ་ཐཱ།
ཨོཾ་སརྦྦ་སྃ་སྐཱ་ར་པ་རིཥྐཱ་ར་བི་ཤུད་དྷ།
དྷརྨྨ་ཏེ་མ་ཧཱ་ན་ཡ་པ་རི་བཱ་རེ་སྭཱ་ཧཱ།
དེ་ནས་འདི་གསུངས་པ་ཙམ་གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་བདེ་བ་ཐམས་ཅད་གཏད་ཅིང་ཀུན་ནས་རྒྱལ་བ་དང་ལྡན་པ།
དབང་ཕྱུག་གོ་འཕང་བརྙེས་པ་ནི།། 
རང་གི་ལུས་ལ་སེམས་བཅུག་པས།། 
ངང་ཚུལ་བཟང་པོར་ཡང་དག་འབྱུང་།། 
སྡིག་པ་ཐམས་ཅད་རབ་ཏུ་ཞི།། 
བཅོམ་ལྡན་འདས་ནི་གཟིགས་པར་འགྱུར།། 
རིག་པར་གྱུར་པའི་སེམས་དང་ལྡན།། 
ཐམས་ཅད་རང་གི་སྲོག་དང་ལྡན།། 
རྫུ་འཕྲུལ་རྟུལ་ཕོད་པར་གྱུར་པ།། 
ཤིན་ཏུ་ངོ་མཚར་གོ་འཕང་འཐོབ།། 
དེ་ནི་རྒྱལ་མཆོག་སྤྱན་སྔར་གནས།། 
རང་གཞན་བརྟུལ་ཞུགས་བརྟན་འགྱུར་བ།། 
རིག་པ་འདི་ཡི་མཐུ་སྟོབས་ཀྱིས།། 
རང་གི་རྫུ་འཕྲུལ་གཡུལ་ལས་རྒྱལ།། 
ས་སྟེངས་ཕ་རོལ་གནོན་པ་འབྱུང་།། 
ཐམས་ཅད་དབང་ཕྱུག་གོ་འཕང་འཐོབ།། 
བདུད་ཀུན་གྱི་ནི་གཙོར་གྱུར་པ།། 
ས་སྟེངས་གྱུར་ཏོ་ཅོག་ཀུན་ནི།། 
འཇིགས་པ་ཐམས་ཅད་རྣམ་པར་བྲལ།། 
ངན་འགྲོ་ཞེས་ནི་གང་བཤད་པའི།། 
ཤིན་ཏུ་སྡུག་བསྔལ་གཏིང་གནས་ཏེ།། 
ངན་འགྲོ་ཐམས་ཅད་རྣམ་དྲལ་ནས།། 
བདེ་བ་ཡི་ནི་སྣོད་དུ་འགྱུར།། 
དམྱལ་བའི་མེ་ཞེས་བྱ་བ་ཡི།། 
ཤིན་ཏུ་བལྟ་དཀའ་འཇིགས་རུང་དེ།། 
དེ་ཚེ་ལྷག་པར་བསིལ་བར་འགྱུར།། 
སྟོན་ཀའི་ཟླ་བའི་ཆ་ལྟར་གནས།། 
གང་ཡང་དམྱལ་བ་ཞེས་བཤད་པ།། 
ཤིན་ཏུ་གྲང་བའི་མུན་ནག་འཁྲིགས།། 
དྲག་ཤུལ་མེ་ཆེན་འབར་བ་བཞིན།། 
དེ་དག་ཐམས་ཅད་དྲོ་བར་འགྱུར།། 
ཡི་དགས་ཞེས་བྱའི་སྡུག་བསྔལ་གང་།། 
ཤིན་ཏུ་མི་བཟད་འཇིགས་སུ་རུང་།། 
རིག་པ་འདི་ཡི་མཐུ་སྟོབས་ཀྱིས།། 
འདི་དག་ཐམས་ཅད་བྲལ་བར་འགྱུར།། 
གང་ཡང་འཁོར་དེ་ཐམས་ཅད་ནི།། 
སྡུག་བསྔལ་གྱིས་ནི་སེམས་གདུངས་པ།། 
བདེ་བ་ཐམས་ཅད་ཡང་དག་གཏད།། 
ཕན་ཚུན་དུ་ནི་དགའ་གཏམ་སྨྲ།། 
བགེགས་ཆེན་ལོག་པར་འདྲེན་པ་དང་།། 
གཞན་ཡང་སྲོག་ཆགས་གྱུར་པ་གཞན།། 
ས་སྟེངས་འབྱུང་པོ་རང་སེམས་གནས།། 
དེས་པར་གྱུར་ནས་འདི་རྣམས་ནི།། 
གཅིག་ལ་གཅིག་ནི་བལྟ་བར་འགྱུར།། 
བྱང་ཆུབ་སེམས་དཔའ་དཔའ་བོ་དང་།། 
ཚངས་པ་ལ་སོགས་རྫུ་འཕྲུལ་ཆེ།། 
རང་སེམས་མཛེས་པར་རྣལ་མར་ནི།། 
དེ་རྣམས་ཐམས་ཅད་བདེ་བ་འཐོབ།། 
ཕོ་ཉ་མངག་གཞུག་བཀའ་ཉན་རྩོལ།། 
འབྱུང་པོ་གདོན་དང་ཤ་ཟ་དང་།། 
ཐམས་ཅད་དབང་ཕྱུག་གོ་འཕང་འཐོབ།། 
ས་གཞི་སྟེང་ན་རྣམ་པར་གནས།། 
གང་ཡང་བྱང་ཆུབ་སེམས་དཔའ་བརྟན།། 
ཐམས་ཅད་དང་ནི་ལྡན་པ་ཡི།། 
རྫུ་འཕྲུལ་ཆེན་པོ་འཁོར་རྣམས་ཀྱིས།། 
འགྲོ་ལ་ཕན་ཕྱིར་ཚིག་གསོལ་པ།། 
ཨེ་མའོ་ཀུན་མཁྱེན་མཚུངས་པ་མེད།། 
ཐབས་ཀྱི་ཡེ་ཤེས་བསམ་མི་ལང་།། 
ས་སྟེངས་ཁྱོད་མ་གཏོགས་པ་ཡི།། 
འབྱུང་འགྱུར་གཞན་ནི་སུ་ཞིག་ཡོད།། 
མཐའ་ཡས་བདེ་བའི་སྣོད་དུ་ནི།། 
འདི་དག་ཐམས་ཅད་གང་འཛིན་མཛད།། 
ཐམས་ཅད་དབང་ཕྱུག་གོ་འཕང་བརྙེས།། 
ས་ཡི་སྟེང་ན་རྣམ་པར་གནས།། 
སྲིད་པ་སྡུག་བསྔལ་སྔར་ཡང་མེད།། 
དེ་ལྟར་ཤིན་ཏུ་མི་བཟད་འཇིགས།། 
ཐམས་ཅད་སངས་རྒྱས་སྲས་སུ་འགྱུར།། 
སེམས་ཅན་ཀུན་ལ་ཕན་དགའ་བས།། 
སེམས་ནི་རྩེ་གཅིག་གྱུར་པ་ཡིས།། 
སྙན་པ་ཡི་ནི་ཚིག་གིས་གསོལ།། 
ཀུན་གྱི་གཉེན་དུ་གྱུར་པ་ནི།། 
སངས་རྒྱས་ཉིད་ལས་གཞན་པ་མེད།། 
སེམས་ནི་སྨད་པའི་རྒྱུ་གྱུར་པའང་།། 
སོ་སོ་ནས་ནི་བདེ་བར་མཛད།། 
སྐྱེས་པས་ཡང་དག་བསྟན་པ་ནི།། 
ཇི་སྲིད་མྱ་ངན་མ་འདས་པ།། 
དེ་སྲིད་བར་དུ་འཁོར་བར་ཞུགས།། 
སངས་རྒྱས་ཐེག་པ་ཚུལ་གྱི་མཆོག།
བྱང་ཆུབ་སེམས་དཔའ་ཐམས་ཅད་དང་།། 
ཚངས་པ་ལ་སོགས་འཁོར་རྣམས་ནི།། 
ཐམས་ཅད་སྟན་ལས་ལངས་གྱུར་ཏེ།། 
གཙོ་བོ་གང་ན་བཞུགས་པ་དེར།། 
བྱང་ཆུབ་སེམས་དཔའ་ཡོངས་སུ་བསྐོར།། 
ཚངས་སོགས་རྫུ་འཕྲུལ་ཆེ་བའི་ལྷ།། 
ལྷན་ཅིག་ཡང་དག་པར་ལྷགས་ཏེ།། 
བླ་མེད་གོ་འཕང་གསོལ་བ་འདེབས།། 
སེམས་ཅན་ཀུན་ལ་ཕན་བཞེད་པ།། 
རྫོགས་སངས་རྒྱས་ལ་བསྐོར་བ་བྱས།། 
འཇིག་རྟེན་མགོན་ལ་རབ་བཏུད་ནས།། 
འདི་སྐད་ཀྱི་ནི་ཚིག་གསོལ་ཏོ།། 
ཨེ་མའོ་སངས་རྒྱས་ཆེ་བའི་བདག།
སེམས་ཅན་ཀུན་ལ་སྨན་པར་དགྱེས།། 
འཇིག་རྟེན་མགོན་པོ་སྐྱོབ་པ་ཡི།། 
ཐབས་ནི་མཚུངས་མེད་བསམ་མི་ཁྱབ།། 
གང་གིས་འདིར་ནི་གནས་པར་བྱས།། 
སྡུག་བསྔལ་རྒྱ་མཚོ་རྣམ་པར་སྦྱོང་།། 
འགྲོ་ལ་སྨན་པ་ཁྱོད་མཐོང་ན།། 
བདེ་བ་ཡང་དག་འབྱུང་བར་འགྱུར།། 
དེ་ནས་བཅོམ་ལྡན་འདས་ཤཱཀྱ་ཐུབ་པས་ཐུགས་རྗེ་དང་ལྡན་པའི་ཐུགས་ཟབ་པས།
སྒྲ་དབྱངས་འདི་སྐད་ཀྱིས་ཚིག་བཀའ་སྩལ་པ།
བྱང་ཆུབ་སེམས་དཔའ་རྫུ་འཕྲུལ་ཆེ།། 
རྫུ་འཕྲུལ་ལྡན་པ་ཁྱེད་མ་འཇིགས།། 
རྫོགས་སངས་རྐང་གཉིས་མཆོག་གི་ནི།། 
བསམ་གྱིས་མི་ཁྱབ་འདི་དག་གསུངས།། 
དེ་འདྲའི་ཆོས་ནི་བརྟེན་པ་ནི།། 
སྡུག་བསྔལ་གང་གིས་སླར་ཡང་ནི།། 
འཁོར་བར་དེ་ལྟར་འཆིང་འགྱུར་བ།། 
བསྙེན་པར་གྱུར་པས་འབྱུང་མི་འགྱུར།། 
རྫོགས་སངས་རྐང་གཉིས་མཆོག་གི་ནི།། 
ཐེག་པ་ཆེན་པོ་ཡང་དག་གསུངས།། 
ལམ་ནི་ཡང་དག་བསྡུས་ནས་ནི།། 
ཐམས་ཅད་སྡུག་བསྔལ་ལས་རབ་གྲོལ།། 
དེ་ནི་མཆོག་གི་དེ་ཉིད་ཞི།། 
སངས་རྒྱས་རྣམས་ཀྱི་ཐེག་པར་བརྗོད།། 
ཐེག་པ་དམ་པ་འདི་བཟུང་ནས།། 
སངས་རྒྱས་ངེས་པར་གདོན་མི་ཟ།། 
འདས་པའི་སངས་རྒྱས་ཀུན་དང་ནི།། 
དེ་བཞིན་གང་ཡང་མ་བྱོན་པ།། 
མགོན་པོ་ད་ལྟར་བཞུགས་པ་རྣམས།། 
འགྲོ་ལ་ཕན་པའི་ཚུལ་ཉིད་ལས།། 
དེ་དག་ཐམས་ཅད་ཡང་དག་གཟུང་།། 
སྡུག་བསྔལ་ཞི་བ་ཐོབ་པར་འགྱུར།། 
དེ་ཕྱིར་རྣམ་པ་ཐམས་ཅད་ཀྱི།། 
འདི་ལྟ་བུ་ཡི་དམ་ཆོས་བསྟེན།། 
གཙོ་བོ་འདི་ནི་བསྙེན་གྱུར་ན།། 
སྡུག་བསྔལ་རྣམས་ནི་སེལ་བར་བྱེད།། 
གང་ཡང་བྱང་ཆུབ་སེམས་དཔའ་གཞན།། 
ཚངས་པ་ལ་སོགས་རྫུ་འཕྲུལ་ཆེ།། 
སེམས་ཅན་ཕན་པར་ཞུགས་པ་ཡི།། 
སྤྱན་སྔར་སྙན་པའི་ཚིག་འདི་གསོལ།། 
མགོན་པོ་ཁྱོད་ཀྱིས་ཅི་ཞིག་གསུངས།། 
བདག་གི་ཡིད་ཀྱང་རྟེན་གཞན་མེད།། 
ཁྱོད་ཉིད་སྐྱབས་སུ་གྱུར་པ་ལས།། 
མཆོག་གཞན་ཞིག་ནི་ཡོད་མ་ཡིན།། 
ཀུན་གྱིས་དབང་ཕྱུག་གོ་འཕང་བརྙེས།། 
རང་གི་རྫུ་འཕྲུལ་སྙེམས་ཚུལ་གྱུར།། 
འཇིགས་པ་ཀུན་དང་རྣམ་པར་བྲལ།། 
སྡུག་བསྔལ་ཐམས་ཅད་རྣམ་པར་སྤངས།། 
སངས་རྒྱས་ཆོས་དང་དགེ་འདུན་ལ།། 
རྫུ་འཕྲུལ་ཆེན་པོ་གུས་པར་ལྡན།། 
ཐེག་པ་ཆེན་པོར་ཡང་དག་གནས།། 
བྱང་ཆུབ་མཛད་པ་ལ་སོགས་འཐད།། 
ཅེས་པའོ།། 
དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་སོགས་པ་ཐམས་ཅད་དང་ལྡན་པའི་འཁོར་དེ་དག་བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་གསོལ་བ་བཏབ་པ།
བཅོམ་ལྡན་འདས་ཆོས་ཀྱི་རྒྱལ་པོ་བདག་ཅག་ལ་ཐུགས་བརྩེ་བ་བསྐྱེད་དེ།
སེམས་ཅན་ཐམས་ཅད་དབང་ཕྱུག་གི་གོ་འཕང་ཐོབ་པར་བྱེད་པ།
ནད་ཐམས་ཅད་གསོ་སྦྱོང་མཛད་པ།
དཔལ་ཐམས་ཅད་དང་ལྡན་པ།
དུས་མ་ཡིན་པ་དང་།
བགེགས་ཐམས་ཅད་འཇོམས་པར་བྱེད་པ་དང་།
དགྲ་ཐམས་ཅད་དང་།
ཉེ་བར་འཚེ་བ་དང་།
ཆོམ་རྐུན་དང་།
མི་རྒོད་དང་།
རྒྱལ་པོའི་གནོད་པ་དང་།
སེང་གེ་དང་།
སྟག་ལ་སོགས་པ་དང་།
རིམས་དང་།
སྐྲན་དང་།
མཚན་བར་རྡོལ་བ་དང་།
སྡིག་སྦྲུལ་གྱི་གནོད་པ་ཐམས་ཅད་འཇོམས་པར་བྱེད་པ།
གང་གིས་ཁྲོ་བོའི་རྒྱལ་པོའི་དཀྱིལ་འཁོར་གྱི་ཆོས་ཉིད་མཐོང་བས་སེམས་ཅན་ཐམས་ཅད་ཀྱིས་དབང་ཕྱུག་གི་གོ་འཕང་ཐོབ་པར་འགྱུར་བ་བཤད་དུ་གསོལ།
དེ་སྐད་ཅེས་གསོལ་བཅོམ་ལྡན་འདས།། 
ཤཱཀྱའི་མགོན་པོ་རྫུ་འཕྲུལ་ཆེ།། 
རྡོ་རྗེ་བྱུང་བ་ཆེ་བའི་བདག།
སྙན་པའི་ཚིག་གིས་བཀའ་སྩལ་པ།། 
ས་སྟེངས་ཀྱི་ནི་དཀྱིལ་འཁོར་མཆོག།
བཤད་པར་བྱ་ཕྱིར་བུ་ཁྱོད་ཉོན།། 
སྐྱོབ་པ་སངས་རྒྱས་ཐམས་ཅད་དང་།། 
བྱང་ཆུབ་སེམས་དཔའི་གསང་བ་ནི།། 
ཁྱོད་ལ་ཡང་དག་བཤད་པར་བྱ།། 
ཕན་པའི་སེམས་ཀྱིས་ཚུར་ལ་ཉོན།། 
ཁྲོ་བོའི་རྒྱལ་པོའི་དཀྱིལ་འཁོར་ནི།། 
འདི་དག་ཐམས་ཅད་མ་གསུངས་པ།། 
ངན་པས་སེམས་ནི་འཁྲིགས་པ་ལ།། 
བུ་ཁྱོད་ཀྱིས་ནི་སྦྱིན་མི་བྱ།། 
རེ་ཞིག་སློབ་དཔོན་རབ་ཏུ་བཤད།། 
བུ་ཁྱོད་མཉམ་པར་གཞག་པས་ཉོན།། 
དེ་ནི་ཀུན་དུ་རབ་གནས་འགྱུར།། 
གང་མང་ཅུང་ཟད་བདག་གིས་བཤད།། 
ཚུལ་ཁྲིམས་ཕུན་ཚོགས་སྙིང་རྗེར་ལྡན།། 
བཟོད་དང་བརྩོན་ལྡན་ལེགས་པར་གནས།། 
གཙང་ཞིང་ཆོ་ག་ཕུན་སུམ་ཚོགས།། 
བླ་མ་ཡང་ནི་སྨོད་མི་བྱེད།། 
བདག་ཉིད་ཇི་བཞིན་གཞན་ཕན་བལྟ།། 
སྦྱིན་ལ་དགའ་ཞིང་ཆེད་དུ་བརྩོན།། 
བདེན་པའི་ཚིག་དང་ཡང་དག་ལྡན།། 
གཏོང་ཕོད་ལ་དགའ་མཉེས་གཤིན་པ།། 
ལུས་ཀུན་ཡོན་ཏན་ཕུན་སུམ་ཚོགས།། 
སངས་རྒྱས་ཉན་ཐོས་རྒྱལ་སྲས་རྣམས།། 
རྟག་ཏུ་མཆོད་པར་འགྱུར་བ་དང་།། 
བླ་མ་ལ་གུས་ང་རྒྱལ་མེད།། 
འགྲོ་ལ་གཅིག་ཏུ་ཕན་ཞིང་དགེ།
བློ་གྲོས་ཟབ་མོ་ཡང་དག་ལྡན།། 
དུས་དང་དུས་མིན་ཤེས་དང་ལྡན།། 
དབང་པོ་དོན་གྱི་ཆ་རིག་པ།། 
རྟག་ཏུ་སེམས་ཅན་ཕན་པར་དགའ།། 
གསང་སྔགས་མཉེས་པར་ཤིན་ཏུ་བརྩོན།། 
དཀྱིལ་འཁོར་འདི་རུ་རབ་ཏུ་བསྔགས།། 
རྫུ་འཕྲུལ་ཆེན་པོ་ལྷ་རྣམས་དང་།། 
སངས་རྒྱས་ཉན་ཐོས་ཆོས་རྣམས་དང་།། 
སྐྱོབ་པ་བྱང་ཆུབ་སེམས་དཔའ་ཡང་།། 
ཆ་ཤས་རིག་ནས་རྟག་པ་ཡང་།། 
ཟབ་མོའི་དོན་ནི་རབ་ཏུ་བསྟན།། 
སེར་སྣ་ཡང་ནི་ཡོད་མ་ཡིན།། 
ཁྲོ་བོ་གང་ཡང་བརྩེ་བར་སྨྲ།། 
བསྡུ་བ་བཞི་ཡི་ངང་ཚུལ་ཤེས།། 
ཕ་རོལ་ཕྱིན་པ་དྲུག་གིས་བརྒྱན།། 
བྱང་ཆུབ་སེམས་དཔའི་གོ་ཆ་བགོས།། 
སྒྱུ་མ་ལྟ་བུའི་གོ་འཕང་གནས།། 
ཉན་ཐོས་རྣམས་ཀྱི་ཇི་བཞིན་བཤད།། 
བདེན་པ་བཞི་ནི་སྒོམ་བྱེད་པ།། 
སྔགས་པས་དེ་བཞིན་འདིར་གསུངས་པ།། 
བྱང་ཆུབ་སེམས་ཀྱིས་བསྒོམ་པའོ།། 
བྱང་ཆུབ་སེམས་དཔའ་བློ་ལྡན་གྱིས།། 
འདི་ནི་ཡིད་ཀྱིས་སྒོམ་བྱེད་པ།། 
བསམ་པའི་ཡེ་ཤེས་ཐོབ་པར་བྱེད།། 
ཐེག་པ་ཆེན་པོ་ལས་བྱུང་བ།། 
བསྡུ་བའི་དངོས་པོ་རྣམ་བཞི་དང་།། 
ཕ་རོལ་ཕྱིན་ཉིད་དྲུག་ཏུ་འདོད།། 
བསམ་མི་ཁྱབ་པའི་འབྲས་སྩོལ་བ།། 
ཤེས་རབ་ཅན་དེ་སྒོམ་པར་བྱེད།། 
ལྗང་གུ་དཀར་དང་སེར་བ་དང་།། 
མདོར་ན་ནག་པོར་གྱུར་ཀྱང་རུང་།། 
རིང་དང་ཐུང་ཡང་མདངས་བཟང་བ།། 
ཕྱག་གིས་པུས་མོར་སློབ་པ་ཉིད།། 
རྟག་པར་རྒྱུན་དུ་ཞལ་རིང་ཞིང་།། 
མགོ་བོ་མཉམ་པར་རྣམ་པར་རྒྱས།། 
སྨིན་མཚམས་མ་ཆད་ཤངས་མཐོ་བ།། 
རྐང་པའི་ལོང་བུ་ཆུང་ཟད་དམར།། 
ཡོན་ཏན་ཐམས་ཅད་ཡང་དག་བརྒྱན།། 
སྡིག་པའི་རྒྱ་མཚོ་རྣམ་པར་སྦྱོང་།། 
ཆོས་རྣམས་ཐམས་ཅད་མཆོད་པར་བྱ།། 
དེ་ཉིད་ཀྱང་ནི་སྟོན་པར་བྱེད།། 
དཀྱིལ་འཁོར་རྣམས་ཀྱི་ཆ་ཤེས་པ།། 
སྔགས་དང་ཕྱག་རྒྱའི་ཚོགས་ཀྱང་ངོ།། 
རྗེས་གནང་དང་ནི་དབང་བསྐུར་འཐོབ།། 
གང་ཞིག་ཡང་དག་ཡེ་ཤེས་འགྱུར།། 
བླ་མ་ལ་གུས་ལྷ་དང་ནི།། 
སྔགས་དང་ཕྱག་རྒྱ་བསྡུས་དང་ལྡན།། 
གསང་སྔགས་རྒྱལ་པོའི་གསང་སྔགས་ཤེས།། 
སེམས་ཅན་མཉེས་ཤིང་བརྩེ་བ་སྨྲ།། 
བཟླས་དང་སྦྱིན་སྲེག་དེ་ཉིད་ཤེས།། 
ཞི་དང་རྒྱས་པའི་དེ་ཉིད་ཤེས།། 
མངོན་སྤྱོད་དང་ནི་དབང་བྱ་ཤེས།། 
སྔགས་དང་ཕྱག་རྒྱ་ཤིན་ཏུ་སྦྱོར།། 
བླ་མ་ཡང་དག་བསྟེན་པ་ཡང་།། 
སྟོན་པ་བཞིན་དུ་སེམས་པར་བྱེད།། 
འབྱུང་པོ་ཐམས་ཅད་མཆོད་པར་བྱེད།། 
འཇིག་རྟེན་པ་ཡང་དེ་ཉིད་རིག།
སེམས་ཅན་སྙོམ་མེད་ཕུན་སུམ་ཚོགས།། 
སྤྲོ་བ་དང་ནི་བསྟན་པར་འགྱུར།། 
གང་གི་དབང་ཕྱུག་ཤེས་རབ་སྔགས།། 
ཐམས་ཅད་དབང་དུ་བྱེད་པ་ཡིན།། 
ཁྲོ་བོ་རྣམས་ནི་རྟག་ཏུ་བཟླས།། 
ལྷ་མཉེས་པ་ལ་ཆེད་དུ་བྱེད།། 
ཚུལ་ཁྲིམས་དང་ལྡན་ཕུན་སུམ་ཚོགས།། 
སྐུ་དང་གསུང་ལས་ཡང་དག་བྱུང་།། 
བརྟུལ་ཞུགས་ཀྱིས་ནི་ཡང་དག་བརྒྱན།། 
རྟག་པར་ཐམས་ཅད་སྐྱོང་བར་བྱེད།། 
དེ་ལྟར་ཡོན་ཏན་མདོར་བསྡུས་པའི།། 
མཚན་ཉིད་བདག་གིས་བསྟན་པ་ཡིན།། 
འདི་རྣམས་ཡང་དག་ཡོངས་ཤེས་པ།། 
སློབ་དཔོན་དུ་ནི་རབ་ཏུ་བསྔགས།། 
སྔགས་ཀྱི་བཟླས་པའི་ཆོ་ག་ནི།། 
གཞན་དུ་ན་ནི་འབྲས་མེད་བུ།། 
གསང་སྔགས་རང་གིས་མི་འགྲུབ་ཅིང་།། 
གཞན་ལ་བསྟན་ཡང་འགྲུབ་པ་མེད།། 
དཀྱིལ་འཁོར་འབྲས་བུ་བཅས་པ་མིན།། 
སྔགས་ཀྱི་སྒྲུབ་ཐབས་དག་ཀྱང་མེད།། 
བསྲུང་བར་བྱ་བ་ཀུན་ཀྱང་མིན།། 
སྦྱིན་སྲེག་ལྷ་ཡང་མེད་པ་སྟེ།། 
འདི་ནི་སྒོམ་པ་མེད་གྱུར་པའི།། 
མཚན་ཉིད་འདི་ནི་རྣམ་པར་སྤངས།། 
དེ་བས་རྣམ་པ་ཐམས་ཅད་ཀྱི།། 
སློབ་དཔོན་མཚན་ཉིད་བསྔགས་པ་ཡིན།། 
དེ་བས་གསང་བའི་ཡེ་ཤེས་འདི།། 
སངས་རྒྱས་ཐམས་ཅད་འབྱུང་བར་ནི།། 
གསུངས་པ་རུ་ནི་ཤེས་པར་བྱ།། 
གཞན་དུ་ན་ནི་འབྲས་མེད་འགྱུར།། 
སློབ་དཔོན་དང་ནི་སློབ་མ་ཡིས།། 
རྟག་ཏུ་བག་ཡོད་གྱུར་པས་ཀྱང་།། 
རྟག་པར་རྒྱུན་དུ་བསྲུང་བར་བྱ།། 
བདག་ཉིད་སྲོག་ནི་ཇི་བཞིན་ནོ།། 
བསྐལ་པ་བྱེ་བ་བརྒྱར་ཡང་ནི།། 
སངས་རྒྱས་འབྱུང་བ་ཤིན་ཏུ་དཀོན།། 
དེ་ཡང་ས་སྟེངས་གཙོ་བོ་ཡིས།། 
བཤད་པ་ཡིས་ནི་ཤིན་ཏུ་དཀོན།། 
དེ་ཕྱིར་རྣམ་པ་ཐམས་ཅད་ཀྱིས།། 
ཡོན་ཏན་ཀུན་གྱིས་ཡང་དག་བརྒྱན།། 
སློབ་དཔོན་གྱིས་ནི་རྟག་པ་རུ།། 
གསང་སྔགས་ཡི་གེ་བཅྭ་ལྔ་བཟླས།། 
འབུམ་ཕྲག་གཅིག་ནི་བཟླས་གྱུར་ནས།། 
སྦྱིན་སྲེག་ཀྱང་ནི་བརྩམ་པར་བྱ།། 
དེ་ལྟར་བྱས་པའི་སྔགས་ཤེས་པས།། 
དཀྱིལ་འཁོར་མཆོག་ནི་བྲི་བར་བྱ།། 
གདུག་པ་མེད་ཅིང་བགེགས་ཀྱང་མེད།། 
གཞན་ཡང་འབྱུང་ཚོགས་ལ་སོགས་མེད།། 
མཐུ་སྟོབས་ཀྱིས་ནི་བགེགས་བྱེད་པ།། 
གོ་འཕང་འབྲས་བུ་ཡོད་མ་ཡིན།། 
ཐམས་ཅད་དབང་ཕྱུག་གོ་འཕང་འཐོབ།། 
ཀུན་ཀྱང་བདེ་བས་ཡང་དག་བརྒྱན།། 
འཇིགས་པ་ཐམས་ཅད་རྣམ་པར་བྲལ།། 
ཐེ་ཙོམ་མེད་པར་འགྱུར་བ་ཡིན།། 
གཞན་དུ་ཐམས་ཅད་འབྲས་བུ་མེད།། 
བགེགས་ཀྱིས་གླགས་ནི་བཙལ་ནས་སུ།། 
སྔགས་པའི་ལུས་ནི་འཕྲོག་པར་བྱེད།། 
ཆོ་གའི་འབྲས་བུ་བྱ་བ་མེད།། 
དེ་ལྟར་བྱས་ན་སྔགས་པ་བདག།
དཀྱིལ་འཁོར་མཆོག་ནི་བྲི་བར་བྱ།། 
སངས་རྒྱས་ཅིག་ཤོས་གོ་འཕང་ནི།
དེ་ནི་ཐམས་ཅད་འགྲུབ་པར་འགྱུར།། 
དབུ་ལ་ས་གཞི་ཡང་དག་བཤད།། 
མཉམ་པར་གཞག་པའི་ཡིད་ཀྱིས་ཉོན།། 
དཀྱིལ་འཁོར་མཛེས་མཆོག་རྨད་དུ་བྱུང་།། 
འདི་ནི་གང་དུ་བྲི་བ་ནི།། 
ཆུ་ཀླུང་མཚོ་བྲན་ཡང་དག་བཤད།། 
རི་བོ་མེ་ཏོག་འབྲས་བུས་བརྒྱན།། 
སྐྱེད་མོས་ཚལ་དུའང་བཤད་པ་སྟེ།། 
སྤུ་སྡུག་རྨ་བྱས་རྣམ་པར་བརྒྱན།། 
ཀུན་དགའ་ར་བ་ཁང་བཟངས་དགའ།། 
ཕྱུགས་ལྷས་བྲེས་དང་བཞི་མདོ་དང་།། 
གཞན་ཡང་ཕྱི་རོལ་གང་ཞིག་ཏུ།། 
གཙུག་ལག་ཁང་དང་རི་སུལ་དང་།། 
ཁང་པ་བརྩེགས་དང་ཁང་པ་དང་།། 
མཚན་མ་གཅིག་པ་ཇི་བཞིན་དུ།། 
ཆུ་ཀླུང་ཀུན་དགའ་ར་བ་དང་།། 
དེ་ཡི་ཁོང་གསེབ་ཁྱད་པར་དུའོ།། 
གཞན་ཡང་རྣམ་པ་སྣ་ཚོགས་པའོ།། 
གང་དུ་ཡིད་ལ་འདོད་པར་བྱ།། 
དེ་ལ་སོགས་པའི་གནས་རྣམས་ལས།། 
གང་ཡང་རུང་བའི་གནས་བཟུང་སྟེ།། 
ལྷ་ནི་སྤྱན་ཡང་དྲང་བྱས་ནས།། 
ཡང་དང་ཡང་དུ་མཆོད་པར་བྱ།། 
ཡིད་ཉིད་ཀྱིས་ནི་གཤེགས་སུ་གསོལ།། 
ཕྱོགས་ནི་རབ་ཏུ་བཅིང་བར་བྱ།། 
རང་ཉིད་གོ་ཆ་བགོས་ནས་གནས།། 
ལུས་ལ་གཙུག་ཏོར་ཡང་དག་བརྒྱན།། 
ལག་ཏུ་རྡོ་རྗེ་ཐོགས་ནས་ནི།། 
ལྷ་ནི་ཡིད་ཀྱིས་བྱོན་པར་བསམ།། 
དེ་ལྟར་བདག་ཉིད་གནས་ནས་སུ།། 
སྐྱེ་བོ་བསྲུང་བ་དགོད་པར་བྱ།། 
དེ་རུ་བདག་ཉིད་བྱིན་བརླབས་ཏེ།། 
ས་གཞི་གཞན་ལ་ཤིན་ཏུ་བསྡད།། 
པུས་མོ་གང་ཙམ་བརྐོས་ནས་ནི།། 
འབུ་སྲིན་རྣམ་པར་བསལ་བར་བྱ།། 
སྐྱོན་ནི་དུ་མ་དང་བྲལ་བ།། 
འབད་པས་སླར་ཡང་བརྡུང་བར་བྱ།། 
བ་ཡི་རྣམ་ལྔས་བྱུགས་ནས་ནི།། 
མེ་ཏོག་བདུག་པ་དགའ་བར་མཆོད།། 
ས་གཞི་ཡི་ནི་ཕྱོགས་ཀུན་དུ།། 
གཏོར་མ་རབ་ཏུ་གཏང་བར་བྱ།། 
མེ་ཏོག་སིལ་མ་གཅལ་དུ་དགྲམ།། 
དྲི་དང་བདུག་པ་ཆོ་ག་རིམ།། 
སྦྱིན་སྲེག་ཆོ་ག་བཞིན་དུ་བྱ།། 
རྣལ་འབྱོར་དགེ་བར་འདོད་པ་ཡིས།། 
དེ་ལྟར་རབ་ཏུ་འབད་པ་ཡིས།། 
གནས་སུ་ཉི་མ་གཅིག་ཏུ་བྱ།། 
ལེགས་པར་སྦྱངས་པར་གྱུར་པ་ལ།། 
ལྷ་ནི་སྤྱན་ཡང་དྲང་བར་བྱ།། 
ཁྱད་པར་དུ་ནི་གཏོར་མ་དང་།། 
དྲི་དང་མེ་ཏོག་ཡང་དག་དབུལ།། 
ཤེས་རབ་བློ་ལྡན་མཚན་མ་བསླང་།། 
དགེ་དང་མི་དགེའི་འབྲས་བུ་འབྱུང་།། 
གལ་ཏེ་རྨི་ལམ་བཟང་མཐོང་ན།། 
ཡིད་ནི་སྤྲོ་བར་གྱུར་པ་ཡིས།། 
བདག་དང་གཞན་ནི་བསྒྲུབ་བྱའི་ཕྱིར།། 
དཀྱིལ་འཁོར་རྒྱལ་པོ་བྲི་བར་བྱ།། 
ངན་ན་ཤེས་རབ་ཅན་གྱིས་སྤང་།། 
འཇིགས་དང་རྩུབ་པའི་མི་དགེ་སྟེ།། 
བདག་དང་གཞན་ལ་དངོས་གྲུབ་མེད།། 
དེ་ལ་འབྲས་མེད་འབྲས་བུ་འབྱུང་།། 
དཀྱིལ་འཁོར་དངོས་གྲུབ་འདོད་པ་ཡི།། 
ཤེས་རབ་ཅན་གྱིས་དེ་དབུས་བྲི།། 
དེ་ནི་ཁྲུ་བརྒྱད་དེ་བཞིན་དུ།། 
བཅུ་དྲུག་དག་གི་གྲངས་ཀྱང་ཡོད།། 
རྒྱལ་བ་མཆོག་གིས་རྟག་ཏུ་ནི།། 
གཙོ་བོ་ལྔ་ནི་རབ་ཏུ་གསུངས།། 
དེ་རུ་ཆ་གཉིས་སུ་བགོས་ནས།། 
ཁྲུ་ཚད་གང་ནི་ཕྱི་རོལ་ཡིན།། 
ཆ་གཅིག་ཡང་དག་བཤད་པ་ནི།། 
དབུས་ཆ་ཡིན་པར་རབ་ཏུ་བརྟག།
ཁྲུ་ཚད་གང་དུ་གནས་པ་དེར།། 
དབུས་སུ་སངས་རྒྱས་བསྟན་པ་ཡིན།། 
གཉིས་པ་རྒྱལ་བའི་སྲས་པོ་སྟེ།། 
མདོ་རུ་བསྡུས་ནས་བསྟན་པ་ཡིན།། 
གཉིས་པའི་ཕྱི་རོལ་གནས་པའི་ཆ།། 
དེར་ཡང་དེ་བཞིན་རབ་ཏུ་བརྟག།
ཁྲུ་ཚད་གང་དུ་མདོར་བསྡུས་ན།། 
ཆ་ནི་ཐམས་ཅད་རབ་ཏུ་བརྟག།
སྒོ་བཞི་རྟ་བབས་དང་བཅས་པ།། 
བུམ་པ་ཡི་ནི་རྒྱན་གྱིས་བརྒྱན།། 
ས་གཞི་ཐམས་ཅད་འབར་བ་ལྟར།། 
སྒོ་དང་མཚམས་སུ་རྡོ་རྗེ་སྟེ།། 
མཚམས་རྣམས་སུ་ནི་གཙོ་བོ་རུ།། 
བུམ་པ་ཐམས་ཅད་ངེས་པར་གནས།། 
རྡོ་རྗེ་རྟ་བབས་བཅིངས་པ་དང་།། 
ཞགས་པས་བཅིངས་པ་རྣམ་པར་བརྒྱན།། 
འདི་དག་ཐམས་ཅད་ཀུན་བྱས་ནས།། 
དབུས་སུ་པདྨ་འདབ་བརྒྱད་བཅས།། 
དེ་ཡི་སྙིང་པོ་མཛེས་པར་ནི།། 
དེ་ལ་བུམ་པ་ཡང་དག་གནས།། 
བུམ་པ་ཡི་ནི་སྟེང་གི་སྣོད།། 
པདྨ་དཀར་པོ་གནས་པ་དེར།། 
དེ་ལ་བཞུགས་པ་འགྲོ་བའི་མགོན།། 
གཙོ་བོ་བསྟན་པའི་དོན་མཛད་པ།། 
སྐྱོབ་པ་ཤཱཀྱའི་མགོན་པོ་ཡི།། 
ལྷུང་བཟེད་ཕྱག་རྒྱ་རྟག་ཏུ་བྲི།། 
དེ་ནས་དེ་ཡིས་ཀུན་དུ་ཁྱབ།། 
དཀྱིལ་འཁོར་ཕུན་སུམ་ཚོགས་པ་འབྱུང་།། 
འདི་ལྟར་སོར་མོ་བཅུ་དྲུག་ནི།། 
སྐྱོབ་པ་དེ་ཡི་དཀྱིལ་འཁོར་ཡིན།། 
དེ་ཡིས་ཐམས་ཅད་རབ་ཏུ་བཤད།། 
ལྷག་མ་སྣམ་བུ་གཡས་སྐོར་དུ།། 
བྱང་གི་ཕྱོགས་ལ་བརྟེན་ནས་ནི།། 
སྐྱོབ་པ་འཇིག་རྟེན་དབང་ཕྱུག་བཞུགས།། 
པདྨའི་སྟེང་དུ་རྡོ་རྗེ་ནི།། 
ཁ་དོག་དཀར་པོ་གཟི་བརྗིད་ཆེ།། 
བྱམས་པ་ཡི་ནི་གོ་ཆ་བགོས།། 
བྱམས་པའི་བདག་ཉིད་ལས་བྱུང་བའི།། 
དབང་ལྡན་ཕྱོགས་སོན་ཕྱག་མཚན་ནི།། 
དེ་ནི་སྤྱི་བླུགས་ཕྱག་རྒྱ་སྟེ།། 
ངོ་མཚར་རྟུལ་ཕོད་བསམ་མི་ཁྱབ།། 
ཀུན་དུ་བཟང་པོ་རྟག་ཏུ་བྲི།། 
མེ་རུ་མཚོན་ནས་བཞུགས་པ་ནི།། 
གཙོ་བོ་ཡིད་བཞིན་ནོར་བུ་བསྣམས།། 
ཡེ་ཤེས་རྒྱ་མཚོ་ཡོངས་སུ་གང་།། 
ཟབ་མོའི་དོན་ནི་རྣམ་པར་བསྒོམ།། 
དབང་པོ་ཕྱོགས་ལ་བརྟེན་ནས་ནི།། 
ཡེ་ཤེས་ཨུཏྤལ་བསྣམས་པ་བཞུགས།། 
གཤིན་རྗེའི་གནས་སུ་ཉེར་མཆིས་པ།། 
ཀུན་གྱི་དགྲ་ཡི་གཤེད་དུ་འབྱུང་།། 
གནས་དེར་བཞུགས་པའི་མགོན་པོ་ནི།། 
རྡོ་རྗེ་རྩེ་མོའི་རིགས་སུ་འབྱུང་།། 
བདེན་བྲལ་ཕྱོགས་སུ་བརྟེན་པས་ནི།། 
རླུང་སོགས་དེ་ཡི་དབུས་སུ་བཞུགས།། 
ཡེ་ཤེས་རལ་གྲི་གོ་ཆ་བགོས།། 
ཁྲོ་བོའི་རྒྱལ་པོ་སྟོབས་ཆེན་བཞུགས།། 
ཁྲོ་བོ་གྲངས་མེད་པ་ཡི་མགོན།། 
ཀུན་དུ་འཁོར་གྱིས་ཡོངས་སུ་བསྐོར།། 
དཀྱིལ་འཁོར་ཡོན་ཏན་རྒྱ་མཚོ་ནི།། 
ཀུན་ནས་གསལ་བར་གྱུར་པ་ཡིན།། 
རླུང་གི་ཕྱོགས་ལ་བརྟེན་ནས་ནི།། 
རྒྱལ་བ་ཀུན་བདག་ལས་བྱུང་བཞུགས།། 
ཐམས་ཅད་ཡེ་ཤེས་ཉེ་བར་མཚོན།། 
འོད་ཀྱི་དཀྱིལ་འཁོར་ཡོངས་སུ་རྫོགས།། 
ཆུ་བདག་ཕྱོགས་སུ་བརྟེན་ནས་སུ།། 
རྡོ་རྗེ་ཕྱག་རྒྱ་ཤིན་ཏུ་སྦྱོར།། 
པདྨ་དམར་པོའི་སྟེང་ན་བཞུགས།། 
མཛེས་པས་དུས་ཟད་ལྟ་བུར་བཞུགས།། 
ནུབ་ཀྱི་ཕྱོགས་སུ་བརྟེན་ནས་སུ།། 
གང་ཡང་ས་བཅུའི་གནས་དབང་ཕྱུག།
དེ་ཡང་ཇི་བཞིན་བཀོད་ནས་གཞག།
རང་གི་ཕྱག་རྒྱའི་མཚན་མས་མཚན།། 
དེ་ལ་འོག་གི་ཆར་གནས་དང་།། 
སྟེང་གི་ཕྱོགས་ཀྱི་ཆ་ཉིད་དུ།། 
བདག་ཉིད་ཆེན་པོ་སྐྱོན་བྲལ་བ།། 
དེ་དག་ཀུན་ལ་དཔའ་བོ་བཞུགས།། 
དབུས་སུ་གཅིག་པུ་བཞུགས་པར་འགྱུར།། 
སོ་སོར་བྱང་ཆུབ་ལ་བརྟེན་ནས།། 
ཤཱ་རིའི་བུ་ནི་བདག་ཉིད་ཆེ།། 
དེ་ནས་ཡེ་ཤེས་ནམ་མཁའ་མཁྱེན།། 
རྫུ་འཕྲུལ་ཡུལ་ནི་མཆོག་ཏུ་འགྱུར།། 
མཽད་གལ་བུ་ཡང་ཉིད་དང་ནི།། 
འོད་སྲུང་བདག་ཉིད་ཆེན་པོ་ནི།། 
རྒྱལ་མཆོག་དེ་ནས་ས་སྟེངས་སུ།། 
རྟ་ཐུལ་དང་ནི་བ་ལང་བདག།
དྲག་ཤུལ་དབང་ཆེན་ཆངས་བུ་ཅན།། 
བ་ར་དྭ་ཛ་ཉིད་དང་ནི།། 
ཀུན་དགའ་བོ་ནི་དགའ་ཞེས་བཤད།། 
སྒྲ་གཅན་འཛིན་ཡང་རིམ་ཇི་བཞིན།། 
འདི་རུ་ཇི་བཞིན་བཀོད་ནས་གཞག།
ལྷུང་བཟེད་ཆུ་སྐྱེས་རྣམ་པར་བརྒྱན།། 
ཕྱག་ན་རྡོ་རྗེ་སྲས་པོ་ཀུན།། 
དཔུང་བཟངས་ལ་སོགས་དེ་བཞིན་ཀུན།། 
ཕྱག་ན་རྡོ་རྗེ་ཉེ་བར་ནི།། 
དེ་རྣམས་ཇི་བཞིན་བཀོད་ནས་གཞག།
དམ་ཆོས་སྲས་པོར་བཤད་པར་ནི།། 
གང་ཡང་འཇམ་དཔལ་ལ་སོགས་གཞན།། 
འཇམ་དབྱངས་དང་ནི་ཉེ་བར་དུ།། 
དེ་དག་ཐམས་ཅད་གཞག་པར་བྱ།། 
གང་ཡང་ཁྲོ་བོ་ཡང་དག་བཤད།། 
ཕྱག་ན་རྡོ་རྗེའི་རིགས་ལས་འབྱུང་།། 
ལྷོ་ཡི་ཕྱོགས་སུ་བརྟེན་ནས་སུ།། 
འདི་ནི་རིམ་པ་བཞིན་དུ་གཞག།
རྡོ་རྗེ་དགྲ་སྟ་ཡང་དག་ལྡན།། 
རྡོ་རྗེ་ཐོ་བ་དེ་བཞིན་ནོ།། 
ཤིན་ཏུ་དྲག་ཤུལ་ཡང་དག་བཤད།། 
འབར་བའི་ཕྲེང་བའི་འོད་ཀྱིས་འཁྲིགས།། 
ཁྲོ་བོར་ཡང་དག་བཤད་པ་ནི།། 
རྟ་མགྲིན་ཤིན་ཏུ་མཐོང་བར་གནས།། 
ཁྲོ་གཉེར་ཅན་དང་ཡང་དག་རོལ།། 
སྒྲོལ་མར་གྲགས་པའང་རྙེད་པར་དཀའ།། 
རང་གི་ཕྱག་རྒྱ་མཚན་མར་ལྡན།། 
བརྩོན་པས་དེར་ཡང་བྲི་བར་བྱ།། 
སྒྲོལ་མ་ཁྲོ་གཉེར་ཅན་དག་བྲི།། 
རིག་མ་བཅོམ་ལྡན་མ་དེ་བཞིན།། 
མཱ་མ་ཀཱི་དང་ལྕགས་སྒྲོག་བཤད།། 
ནམ་མཁའ་སངས་རྒྱས་སྤྱན་དང་ནི།། 
རྨ་བྱ་འོད་ཟེར་ཅན་ཉིད་དང་།། 
དུག་སེལ་རི་ཁྲོད་ལོ་མ་ཅན།། 
རང་གི་ཕྱག་རྒྱ་མཚན་མར་ལྡན།། 
སྐལ་བ་ཆེན་པོ་དེ་ཡང་བྲི།། 
བྱང་གི་ཕྱོགས་ལ་བརྟེན་ནས་སུ།། 
ཤིན་ཏུ་རྫུ་འཕྲུལ་ཆེ་བར་བཞུགས།། 
ཕྱག་རྒྱ་གང་ཚེ་གཟུགས་ཅན་མ།། 
སྐུ་ལ་རྒྱན་གྱིས་རྣམ་པར་བརྒྱན།། 
ཕོ་ཉ་ཕོ་མོ་དེ་བཞིན་དུ།། 
མངག་གཞུག་ཕོ་མོ་ཤིན་ཏུ་རྩུབ།། 
རང་གི་ཕྱག་རྒྱ་མཚན་མར་ལྡན།། 
ནུབ་ཀྱི་ཕྱོགས་སུ་བྲི་བར་བྱ།། 
ས་ཡི་དཀྱིལ་འཁོར་ཞེས་བཤད་པ།། 
རྒྱལ་བའི་བདག་ཉིད་ལས་འཁྲུངས་ལྷ།། 
འཇིག་རྟེན་སྐྱོང་བ་ལ་སོགས་བྲི།། 
ས་སྟེངས་དམ་ཚིག་གནས་པ་ནི།། 
ལྷ་ཡི་རྒྱལ་པོ་ལྷ་མིན་ཆེ།། 
ཚངས་པ་ཁྱབ་འཇུག་དབང་ཕྱུག་ཆེ།། 
རང་གི་ཕྱག་རྒྱའི་མཚན་མར་བཅས།། 
ཤར་གྱི་ཕྱོགས་ལ་བརྟེན་ནས་བྲི།། 
གང་ཡང་དྲང་སྲོང་བཤད་པ་ནི།། 
སྣ་ཚོགས་བཤེས་གཉེན་འགྲོ་སྐྱོང་དང་།། 
ངན་སྤོང་གཤིན་རྗེ་མ་དང་མཚུངས།། 
གཞན་ཡང་ཤིན་ཏུ་མཐོང་བ་དཀའ།། 
རིག་བྱེད་བདེན་པ་ཡང་དག་ལྡན།། 
དེ་ནི་བྱང་གི་ཕྱོགས་སུ་བྲི།། 
ཉི་མ་ཟླ་བ་ཆུ་བདག་དང་།། 
མེ་ཡང་ཤིན་ཏུ་མཐོང་བར་དཀའ།། 
གནོད་སྦྱིན་དབང་པོ་རྟག་ཏུ་ནི།། 
ལྷོ་ཡི་ཕྱོགས་ཆར་བྲི་བར་བྱ།། 
གང་ཡང་མ་མོར་ཡང་དག་བཤད།། 
ས་སྟེངས་ཤིན་ཏུ་དྲག་པ་ནི།། 
རང་གི་མཆོད་པའི་ཕྱག་དང་ལྡན།། 
དེ་ཡང་ནུབ་ཀྱི་ཕྱོགས་སུ་བྲི།། 
གང་ཡང་སྲིང་མོར་བཤད་པ་ནི།། 
སྣ་ཚོགས་གཟུགས་ཅན་འཕྲུལ་མོ་ཆེ།། 
སེམས་ཅན་ཕན་པ་ཤིན་ཏུ་བརྩོན།། 
དེ་ཡང་དེ་ཡི་ཕྱོགས་བརྟེན་བཞུགས།། 
ཤར་གྱི་སྒོ་ན་ནག་པོ་བཞུགས།། 
རྫུ་འཕྲུལ་ཆེན་པོ་སྐྱོང་ཞིང་སྲུང་།། 
དགའ་བྱེད་བྱང་གི་སྒོ་སྲུང་ཞིང་།། 
དེ་བཞིན་ལྷོ་ན་ངན་སྤོང་ངོ།། 
ནུབ་སྒོར་ཡང་དག་བཤད་པ་ནི།། 
བགེགས་ཆེན་རིགས་ལས་ཡང་དག་བྱུང་།། 
རང་གི་ཕྱག་རྒྱ་མཚན་མར་བཅས།། 
རྫུ་འཕྲུལ་ཆེན་པོ་སྲུང་ཞིང་བཞུགས།། 
བུ་གཅིག་མདོར་ན་འདི་དག་ནི།། 
ཤིན་ཏུ་རྒྱས་པར་བསྟན་པ་ཡིན།། 
སངས་རྒྱས་ཀུན་ནོར་ཐམས་ཅད་པ།། 
ས་སྟེངས་ན་ནི་གཞན་མ་མཐོང་།། 
རྟག་ཏུ་བག་ཡོད་པར་གྱུར་པས།། 
བདག་ཉིད་སྲོག་ནི་ཇི་བཞིན་པ།། 
དེ་ལྟར་མཛེས་པའི་རང་བཞིན་སྲུང་།། 
སངས་རྒྱས་ཐམས་ཅད་ཀྱིས་ནི་སྲུང་།། 
བྱིས་པ་སོ་སོ་སྐྱེ་བོ་ལ།། 
ཁྱོད་ཀྱིས་ཡིད་ཆེས་པར་མི་བྱ།། 
རྨོངས་པ་དེ་ན་རང་རླག་ཅིང་།། 
གཞན་ཡང་རླག་པར་བྱེད་པར་འགྱུར།། 
བདག་གིས་དམ་ཆོས་བཤད་པ་འདི།། 
སྡུག་བསྔལ་ཐམས་ཅད་གྲོལ་བར་བྱེད།། 
དེ་ནི་རླག་པར་བྱེད་པ་ནི།། 
མི་ཤེས་བསྒྲིབས་པས་འབྱུང་བར་འགྱུར།། 
རྫོགས་པའི་སངས་རྒྱས་ཀྱིས་གསུངས་པའི།། 
མཆོག་འདི་དད་པ་མེད་པ་དང་།། 
སྡིག་ཅན་འཇིགས་ཤིང་རྩུབ་པ་ཡི།། 
དྲག་ཤུལ་མཆེད་པར་གྱུར་པ་ལ།། 
བུ་ཡིས་ཅུང་ཟད་མི་སྦྱིན་པར།། 
ཁྱོད་ལ་རྫོགས་སངས་རྒྱས་ཀྱིས་གསུངས།། 
རྫོགས་སངས་རྐང་གཉིས་དམ་པ་ཡིས།། 
ཤིན་ཏུ་གསང་བར་ཡང་དག་གསུངས།། 
ཁྲོ་བོའི་རྒྱལ་པོའི་དཀྱིལ་འཁོར་ནི།། 
འདི་དག་ཐམས་ཅད་བཤད་མི་བྱ།། 
རྟག་ཏུ་བག་ཡོད་གྱུར་པས་ན།། 
རྒྱལ་བའི་བསྟན་པ་བསྲུང་བར་བྱ།། 
དཀྱིལ་འཁོར་མ་མཐོང་བ་ལ་ནི།། 
འདི་ནི་སྟོན་ཅིང་སྟེར་བ་ན།། 
སྐྱོབ་པ་སངས་རྒྱས་ཐམས་ཅད་དང་།། 
བྱང་ཆུབ་སེམས་དཔའ་བསླུ་བར་བགྱི།། 
སྡུག་བསྔལ་ཀུན་གྱི་སྡེར་གྱུར་པ།། 
སྡིག་པ་ཅན་དུ་ངེས་པར་འགྲོ།། 
སྡིག་ཅན་དེ་ཡི་གསང་སྔགས་ཀྱི།། 
དངོས་གྲུབ་ངེས་པར་འབྱུང་མི་འགྱུར།། 
བསྟན་པའི་དོན་ནི་མཛད་པ་ཡིས།། 
གཙོ་བོ་དཔལ་ལྡན་རྡོ་རྗེ་འཛིན།། 
དཀྱིལ་འཁོར་མ་མཐོང་སྟོན་བྱེད་ཀྱི།། 
མགོ་བོ་རྡོ་རྗེས་འགེམས་པར་བྱེད།། 
དེ་ཡིས་གསང་སྔགས་མི་འགྲུབ་ཅིང་།། 
བགེགས་རྣམས་ཀྱིས་ཀྱང་བརླག་པར་འགྱུར།། 
སྔགས་ཀྱི་སྒྲུབ་པ་འབྲས་བུ་མེད།། 
དེ་ཕྱིར་སངས་རྒྱས་ཀྱིས་གསུངས་པའི།། 
གསུང་འདི་བུ་ཁྱོད་ཚུར་ཉོན་ལ།། 
རྣ་ཐོས་ཙམ་དུའང་མི་སྦྱིན་ཏེ།། 
དམ་ཚིག་རྫོགས་སངས་རྒྱས་ཀྱིས་གསུངས།། 
སངས་རྒྱས་ཀྱིས་གསུངས་དམ་ཚིག་ནི།། 
གང་ཞིག་ཤིན་ཏུ་འདའ་བྱེད་ན།། 
འཇིག་རྟེན་གསུམ་བཞུགས་རྫོགས་སངས་རྒྱས།། 
དབང་ཕྱུག་བསླུས་པར་གྱུར་པ་ཡིན།། 
དེ་ནས་ཐམས་ཅད་དང་ལྡན་པའི་འཁོར་དེ་དག་ངོ་མཚར་དུ་གྱུར་ནས་མིག་བལྟས་ཏེ།
ཤིན་ཏུ་ངོ་མཚར་ཡིད་ཀྱིས་སུ།། 
འདི་སྐད་ཀྱི་ནི་ཚིག་གསོལ་ཏོ།། 
ཨེ་མའོ་སངས་རྒྱས་བསམ་དུ་མེད།། 
ཐུགས་རྗེའི་དབང་གིས་གྱུར་པ་ཡིན།། 
རྒྱུ་དང་མི་རྒྱུ་མི་ཤེས་ལ།། 
དམ་ཆོས་འདི་ནི་རབ་ཏུ་གསུངས།། 
དེ་རྣམས་ཀྱི་ནི་ངན་འགྲོ་བཅད།། 
སྡུག་བསྔལ་ཐམས་ཅད་འཇིག་པར་མཛད།། 
གང་གི་ལག་ན་གནས་པ་དེ།། 
བསམ་མི་ཁྱབ་པར་སངས་རྒྱས་གསུངས།། 
བགེགས་དང་ལོག་པར་འདྲེན་པ་དང་།། 
སྡིག་ཅན་ཤིན་ཏུ་སྐྲག་པ་གང་།། 
སྔགས་པས་དཀྱིལ་འཁོར་མཐོང་བ་ཡིས།། 
དེ་དག་ཐམས་ཅད་ཞི་བར་འགྱུར།། 
འདི་ཀུན་གང་དུ་གནས་པ་ནི།། 
དམ་པའི་ཆོས་ནི་གནས་མེད་དོ།། 
སྡིག་པ་འདི་དག་ཐམས་ཅད་དག།
དེ་ཚེ་འཇིགས་པ་ལས་གྲོལ་འགྱུར།། 
ཐམས་ཅད་དབང་ཕྱུག་གོ་འཕང་ངོ།། 
སེམས་ཅན་ཐམས་ཅད་དབང་བྱེད་པ།། 
ཐེ་ཙོམ་མེད་པར་རབ་ཏུ་འགྱུར།། 
སེམས་ཅན་ས་འོག་གནས་པ་དང་།། 
ཇི་སྲིད་གདུག་པའི་སེམས་ཅན་རྣམས།། 
ས་ལ་གནས་པའི་བར་དུ་ནི།། 
དེ་ཀུན་དབང་དུ་བྱས་ནས་ནི།། 
མངག་གཞུག་དེ་དག་ཉན་པར་གནས།། 
ས་གཞི་མཐིལ་གྱི་ལྷ་ལ་སོགས།། 
ལྷ་འམ་ལྟོ་འཕྱེ་ཆེས་འདི་ནི།། 
ཅུང་ཟད་གང་དུ་གནས་པ་དེར།། 
བདག་ཉིད་ཆེན་པོ་སྲུང་བར་བྱེད།། 
ཐམས་ཅད་བཀའ་བསྒོ་རབ་ཏུ་བྱེད།། 
ལྷ་གང་གནོད་སྦྱིན་མི་ཡི་བདག།
ས་གཞི་སྟེང་གི་རྒྱལ་པོ་འདིར།། 
ཅི་བགྱི་ཞེས་ནི་སྨྲ་བར་གནས།། 
བགེགས་ཀྱིས་ཉེ་བར་འཚེ་བ་དང་།། 
ནད་ཀྱིས་སྡུག་བསྔལ་གཟིར་བར་བྱེད།། 
རྒྱལ་པོ་གདུག་པས་སྔངས་པར་བྱེད།། 
ཐམས་ཅད་འཕྲོག་པར་བྱེད་པ་དང་།། 
མ་མོ་གདུག་པས་འདེབས་པར་བྱེད།། 
སེང་གེ་སྟག་དང་ཆུ་དེ་བཞིན།། 
ས་གཞིའི་སྟེང་འདིར་མཁའ་འགྲོ་མ།། 
སྲིན་པོ་ལྟོ་འཕྱེ་འཇིགས་པ་དང་།། 
ཡུལ་འཁོར་དུ་ནི་མུ་གེས་ཡོག།
ནད་རྣམས་ཀུན་གྱིས་འཇིགས་པར་བྱེད།། 
རིམས་དང་གློ་ནད་དབུགས་མི་བདེ།། 
ལྷོག་པ་དང་ནི་མཚན་པར་རྡོལ།། 
མགོ་དང་མིག་གི་ཟུག་གཟེར་དང་།། 
ལྟོ་བར་ཟུག་གཟེར་འདེབས་པ་དང་།། 
ནད་རྣམས་ཀུན་གྱིས་འདེབས་པ་དང་།། 
ཉེ་བར་འཚེ་བ་ཀུན་གྱིས་གདུངས།། 
ཡུན་དུ་བཀྲེན་པར་གྱུར་པ་དང་།། 
འཐབ་དང་ཐབ་མོ་རྩོད་པ་དང་།། 
རྒྱལ་པོ་ཆོམ་རྐུན་ཕོ་ཉ་སོགས།། 
ཐ་སྙད་དུ་ནི་གྱུར་པ་ནའང་།། 
བསྲུང་ཆེན་འདི་ནི་ཟུང་ཅིག་པར།། 
རྒྱལ་བ་མཆོག་གིས་རྟག་ཏུ་གསུངས།། 
གནོད་སྦྱིན་ལ་སོགས་ལྷ་ཡི་བདག།
འབྱུང་པོ་གནོད་སྦྱིན་མིའམ་ཅི།། 
གང་ཡང་ས་སྟེངས་གནས་པ་ཡི།། 
དམ་ཚིག་ལ་ནི་གནས་པ་ཀུན།། 
དམ་ཚིག་དགུར་ནི་གསུངས་པ་ལས།། 
དེ་རྣམས་ཐམས་ཅད་མི་འདའོ།། 
རྫོགས་སངས་རྐང་གཉིས་མཆོག་གིས་ནི།། 
གསུངས་པའི་བསམ་མི་ཁྱབ་པ་ཀུན།། 
བསམ་མི་ཁྱབ་པའི་ལས་གསུངས་པ།། 
འབྲས་བུའང་བསམ་མི་ཁྱབ་པར་འབྱུང་།། 
དེ་ནས་བཅོམ་ལྡན་འདས་ཀྱིས་དེའི་ཚེ་འཁོར་དེ་དག་ལ་ལེགས་སོ་ཞེས་བྱ་བ་བྱིན་ཏེ་ལེགས་སོ་ལེགས་སོ།། 
བདུད་ཐམས་ཅད་ཀྱིས་འདའ་བར་མི་བྱ་བའི་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པའི་ཚིག་འདི་ཤིན་ཏུ་ངོ་མཚར་ཏོ།། 
དེ་ནས་བཅོམ་ལྡན་ཤཱཀྱ་ཐུབ།། 
ཡིད་ནི་མགུ་བར་གྱུར་པ་ཡིས།། 
སྙན་པ་ཡི་ནི་ཚིག་གསུངས་པ།། 
རྡོ་རྗེ་དག་ནི་ཆེན་པོ་བྱུང་།། 
ལེགས་སོ་དཔའ་བོ་ཡེ་ཤེས་ཆེ།། 
སླར་ཡང་རྡོ་རྗེ་འཛིན་ཁྱེད་ལེགས།། 
བསམ་མི་ཁྱབ་པའི་ལས་སྣ་ཚོགས།། 
རྒྱལ་སྲས་ཁྱེད་ལ་བཤད་པར་བྱ།། 
རྒྱལ་མཆོག་གཙོ་བོས་གསུངས་པ་ཡི།། 
བསམ་མེད་ཡེ་ཤེས་རྟུལ་ཕོད་པ།། 
གང་གིས་ངེས་པ་འགྲུབ་པ་ཡི།། 
དེ་དག་ཐམས་ཅད་སྤྱད་པར་བྱ།། 
དཀྱིལ་འཁོར་དུ་ནི་འཇུག་པ་དང་།། 
མཆོད་པའི་ལས་དང་གཏོར་མ་དང་།། 
དྲི་དང་མེ་ཏོག་ལ་སོགས་དགེ།། 
བཤད་ཀྱིས་བུ་ཁྱོད་ཚུར་ལ་ཉོན།། 
གང་གིས་ཡང་དག་བསམ་མི་ཁྱབ།། 
བླ་ན་མེད་པའི་གོ་འཕང་འཐོབ།། 
ནང་གི་སངས་རྒྱས་རང་བཞིན་གནས།། 
ཕྱོགས་བཞི་རུ་ནི་ཁོར་ཡུག་ཏུ།། 
སྐུ་ནི་སྣ་ཚོགས་མངའ་བ་ཡི།། 
བྱང་ཆུབ་སེམས་དཔའ་མདུན་བདར་ཏེ།། 
ཇི་སྙེད་ནམ་མཁའི་མཐས་གཏུགས་པ།། 
དེ་སྙེད་སེམས་ཀྱི་སྤྱོད་ཡུལ་ཡིན།། 
མངོན་གསུངས་བཞིན་དུ་ཡང་དག་བལྟ།། 
ཡོན་ཆབ་དབུལ་ལ་མདུན་བྱས་ཏེ།། 
སངས་རྒྱས་ཐམས་ཅད་སྙན་གསན་དབབ།། 
བྱང་ཆུབ་སེམས་དཔའ་ཉན་ཐོས་བཅས།། 
གཞན་ཡང་བྱ་བ་བྱས་པ་དང་།། 
འཇིག་རྟེན་པ་ཡི་ཆོ་གའི་རིམ།། 
མཆོད་པའི་ཆོ་ག་རྒྱས་པ་རུ།། 
ཡང་དག་ཆོ་ག་ཤེས་པར་བྱ།། 
ཇི་སྲིད་སྐུ་ཡི་དཀྱིལ་འཁོར་ནི།། 
ཡང་ནི་ཕྱིར་ཞིང་བལྟས་ནས་ནི།། 
བསམ་མི་ཁྱབ་པའི་མཆོག་སྩོལ་ལ།། 
ཕྱོགས་བཅིང་བ་ནི་རབ་ཏུ་བྱ།། 
ཐུགས་རྗེའི་ཐུགས་ཅན་གྱུར་པ་དང་།། 
བསམ་མི་ཁྱབ་པའི་འབྲས་སྩོལ་བ།། 
ཐམས་ཅད་སེམས་ཀྱིས་བཞུགས་པར་ནི།། 
འཇིག་རྟེན་མགོན་པོས་སླར་ཡང་ནི།། 
དེ་ལྟར་སེམས་ཀྱིས་བསམས་ནས་ཀྱང་།། 
དྲི་དང་མེ་ཏོག་དབུལ་བར་བྱ།། 
ཁྱད་པར་དུ་ཡང་གཏོར་མ་ནི།། 
ཆོ་ག་བཞིན་དུ་དབུལ་བར་བྱ།། 
བྱིན་ནས་སྟེང་གི་སངས་རྒྱས་རྣམས།། 
ཐུགས་རྗེར་གྱུར་པའི་ཐུགས་མངའ་བ།། 
བལྟས་ནས་འཁོར་བའི་སྡུག་བསྔལ་ནི།། 
གཙོ་བོ་དེ་རུ་བལྟ་བར་བྱ།། 
དེ་ནས་ལག་པས་མེ་ཏོག་དང་།། 
བདུག་པ་བླངས་ནས་སྙིང་གར་གཞག།
དེ་ལ་གསོལ་བ་གདབ་པར་བྱ།། 
ཐུགས་རྗེའི་རོ་གཅིག་ཏུ་གྱུར་པ།། 
འགྲོ་བ་ཕན་པར་མཛད་པ་ཡི།། 
ཇི་སྙེད་རྫོགས་སངས་རྒྱས་བཞུགས་པ།། 
དེ་སྙེད་བདག་གིས་འདོད་པ་ཡི།། 
འབྲས་བུ་ཡང་དག་ཐོབ་པར་མཛོད།། 
དེ་ལྟར་ཕྱོགས་རྣམས་ཐམས་ཅད་དུ།། 
རྒྱལ་བའི་གནས་སུ་གསོལ་བ་གདབ།། 
དེ་ནས་ཡང་དག་བསམ་བྱས་པའི།། 
རྗེས་སུ་རྒྱལ་བའི་སྲས་པོ་ཡང་།། 
ཡོན་ཆབ་ལ་སོགས་ཆོ་ག་ཡིས།། 
དྲི་དང་མེ་ཏོག་སོགས་སླར་ཡང་།། 
མངོན་སུམ་བཞིན་དུ་སྐྱོབ་བ་ནི།། 
མཉམ་གཞག་གྱུར་པས་མཆོད་པར་བྱ།། 
རང་གི་སྐུར་གྱུར་ཐམས་ཅད་ནི།། 
དེ་བཞིན་རང་གི་མཚོན་ཆར་ལྡན།། 
རང་གི་ཆ་བྱད་མཚོན་ཆར་ལྡན།། 
འཇིགས་པ་མེད་པར་བསམ་པར་བྱ།། 
འདི་དག་ཐམས་ཅད་མཆོད་སྦྱིན་ཕྱག།
ཅོད་པན་མགོ་བོར་གནས་པར་བཤད།། 
བསམ་པ་ཐམས་ཅད་རྫོགས་མཛད་པ།། 
སྐལ་བ་ཆེན་པོ་བསམ་པར་བྱ།། 
དེ་ལྟར་དཀྱིལ་འཁོར་མགོན་པོ་ནི།། 
མཆོད་སྦྱིན་བདག་ཉིད་བསམ་པར་བྱ།། 
གཙོ་བོ་བསྟན་ལ་སྨན་མཛད་པ།། 
རྣམ་པ་ཀུན་དུ་བསམ་པར་བྱ།། 
དེ་ནས་མཁས་པས་མར་མེ་དང་།། 
མཆོད་ཡོན་ཞལ་བསིལ་ཤིན་ཏུ་མཛེས།། 
དྲི་དང་མེ་ཏོག་མར་མེ་དང་།། 
བདུག་པ་གཏོར་མ་དེ་བཞིན་དུ།། 
ཞལ་ཟས་དེ་ལ་དབུལ་བར་བྱ།། 
ཆན་དང་འོ་ཐུག་དེ་བཞིན་ནོ།། 
རས་ཀྱིས་མགྲིན་པ་བཅིངས་པ་ཡི།། 
བུམ་པ་བཅུ་དྲུག་གཞག་པར་བྱ།། 
གདུགས་དང་རྒྱལ་མཚན་བ་དན་དང་།། 
རྟ་དང་གླང་པོ་བཞོན་པའི་མཆོག།
དྲིལ་བུའི་སྒྲ་ནི་རབ་ཏུ་སྙན།། 
རོལ་མོ་རིན་ཆེན་ཁྱད་པར་དུ།། 
བྱེ་བ་གྲངས་ནི་མེད་པ་ཡི།། 
མཆོག་ཉིད་ཀྱང་ནི་དབུལ་བར་བྱ།། 
ཁྱད་པར་དུ་ཡང་སྙན་པའི་སྒྲ།། 
དབྱངས་གླུ་སོས་དལ་ཡིད་འཕྲོག་པ།། 
དྲིལ་བུའི་རོལ་མོ་ཁྱད་པར་དུ།། 
དཀྱིལ་འཁོར་དགེ་བ་མཆོད་པར་བྱ།། 
དེ་ལྟར་ཆོ་ག་བཞིན་མཆོད་ནས།། 
སོར་མོ་བཅུ་ཡི་ཐལ་སྦྱར་ཏེ།། 
སྨོན་ལམ་རབ་ཏུ་འཕེལ་བྱའི་ཕྱིར།། 
རྒྱལ་མཆོག་ལ་སོགས་རབ་ཏུ་འདུད།། 
དེ་ནས་དེ་བྱུང་སློབ་མ་ནི།། 
བློ་ལྡན་དཀྱིལ་འཁོར་དུ་བོས་ཏེ།། 
དེ་ཚེ་གསུམ་ལ་སྐྱབས་འགྲོ་སྦྱིན།། 
དཀོན་མཆོག་གསུམ་ལ་གུས་པར་ལྡན།། 
བྱང་ཆུབ་སེམས་ནི་རྣམ་དཔྱད་པ།། 
མ་ལུས་པར་ནི་གཟུང་བར་བྱ།། 
རྟག་ཏུ་བླ་མ་ལ་གུས་ཤིང་།། 
བློ་གྲོས་ཟབ་མོ་ཡང་དག་ལྡན།། 
སྤྲོ་ཆེན་བློ་གྲོས་ཕུན་སུམ་ཚོགས།། 
བཟླས་ལ་དགའ་ཞིང་ཆེད་དུ་བྱེད།། 
བསྔགས་ཤིང་ཚུལ་ཁྲིམས་ཕུན་སུམ་ཚོགས།། 
གཏོང་ལ་དགའ་ཞིང་ཤིན་ཏུ་བརྩོན།། 
དབང་པོ་དྲུག་ནི་རབ་ཏུ་ལྡན།། 
སྒྱུ་རྩལ་ཆོ་ག་རྣམ་པར་མཁས།། 
སྤྲོ་བ་ཆེ་དང་སེམས་དཔར་ལྡན།། 
བྱས་པ་ཤེས་ཤིང་བྱས་པ་གཟོ།། 
ཕ་དང་མ་ལ་ཤིན་ཏུ་གུས།། 
དཀོན་མཆོག་གསུམ་ལ་ཤིན་ཏུ་ངེས།། 
སངས་རྒྱས་ཉན་ཐོས་ཆོས་རྣམས་དང་།། 
འཇིག་རྟེན་པ་རྣམས་མཆོད་པར་བྱེད།། 
དད་པ་དང་ནི་ཐུགས་རྗེར་ལྡན།། 
ནད་མེད་དབང་པོ་མ་ཚང་མེད།། 
སེམས་ཅན་ཕན་པར་ཡང་དག་ལྡན།། 
སྡིག་པའི་སྒྲ་ནི་རབ་ཏུ་འཇོམས།། 
ལོག་པའི་ལྟ་བ་རྣམ་པར་བྲལ།། 
ཡང་དག་ལྟ་བ་ཡང་དག་བརྟེན།། 
སེར་ཞིང་ལྗང་གུ་དཀར་བ་དང་།། 
ནག་པར་གྱུར་ཀྱང་མདངས་བཟང་བ།། 
གང་ཡང་ལུས་ནི་རབ་ཏུ་དྲང་།། 
མགོ་བོ་ཤིན་ཏུ་རྒྱས་བཅས་པ།། 
སྣ་ལྡན་སྨིན་མཚམས་བར་མ་ཆད།། 
མིག་དང་རྫི་མ་ཡང་དག་ལྡན།། 
གང་ཡང་མཉམ་པ་ཉིད་དུ་རྒྱས།། 
དེ་བཞིན་མགོ་བོ་གདུགས་ལྟ་བུ།། 
རྐེད་པ་རྒྱས་ཤིང་ཡང་དག་ལྡན།། 
རྐང་པ་ཤིན་ཏུ་གནས་པ་དང་།། 
དེ་སོགས་ཡོན་ཏན་ཡང་དག་ལྡན།། 
དེ་ཚེ་བླ་མས་བརྟགས་ན་ནི།། 
ལྔ་འམ་བརྒྱད་ནི་གཟུང་བར་བྱ།། 
གྲངས་མེད་ཡང་དག་འདོད་ཚད་ནི།། 
དེ་ནས་དེ་ལ་སྦྱིན་པར་བྱ།། 
གསུམ་ལ་སྐྱབས་འགྲོ་སྡིག་པ་བཤགས།། 
བདག་ཉིད་དབུལ་བ་དེ་དག་ལ།། 
སངས་རྒྱས་བྱང་ཆུབ་ཆེད་དུ་སྦྱིན།། 
བྱང་ཆུབ་སེམས་ནི་མ་ལུས་པ།། 
བློ་གྲོས་ལྡན་པའི་མི་ཡིས་གཟུང་།། 
དེ་དག་མ་ལུས་ཡང་དག་བྱ།། 
སླར་ཡང་དམ་ཆོས་བཤད་པར་བྱ།། 
བསྐལ་པ་བྱེ་བ་གྲངས་མེད་དུ།། 
དལ་འབྱོར་ཤིན་ཏུ་རྙེད་པར་དཀའ།། 
ཨུ་དུམ་བཱ་རའི་མེ་ཏོག་ལྟར།། 
བརྒྱ་ལམ་ན་ནི་རེས་འགའ་ཞིག།
དེ་བས་ཀྱང་ནི་འཇིག་རྟེན་མགོན།། 
སྐྱོབ་པ་ཤིན་ཏུ་རྙེད་པར་དཀའ།། 
གཙོ་བོ་གསང་སྔགས་ཚུལ་ཡང་ནི།། 
ས་སྟེངས་སུ་ཡང་དེ་བཞིན་ནོ།། 
ཤིན་ཏུ་སྡུག་བསྔལ་འཇིགས་པ་ཡང་།། 
འཁོར་བའི་རྒྱ་མཚོ་འདི་རུ་བུ།། 
ས་སྟེངས་གསང་སྔགས་མ་གཏོགས་པ།། 
སྐྱོབ་པ་སུ་ཡང་མ་མཐོང་ངོ།། 
དེ་བས་རྣམ་པ་ཐམས་ཅད་ཀྱི།། 
འཁོར་བའི་སྐྱོན་ནི་སྤོང་འདོད་པས།། 
རྒ་དང་ན་དང་འཇིགས་པ་དང་།། 
འཆི་བའི་འཇིགས་པ་རྩུབ་བལྟས་ནས།། 
ལམ་མཆོག་འདི་ནི་བསྟེན་པ་ན།། 
སྡུག་བསྔལ་ཐམས་ཅད་རྒྱུན་ཆད་འགྱུར།། 
གདོས་ཆད་པས་བཅིང་མཐའ་ཡས་དང་།། 
གཞན་ཡང་སྡུག་བསྔལ་བ་ཡི་ཚོགས།། 
ལམ་མཆོག་འདི་ནི་བསྟེན་པ་ན།། 
གང་དུ་མི་འབྱུང་ཤིན་ཏུ་དཀོན།། 
ཉེ་དུ་མཛའ་བོ་སྡུག་བསྔལ་དང་།། 
གྲོགས་པོ་གཉེན་དང་སྣག་གཉེན་མཚམས།། 
ལོངས་སྤྱོད་ཕུན་ཚོགས་སྡུག་བསྔལ་དང་།། 
ནད་ཀྱི་སྡུག་བསྔལ་གྱིས་གདུངས་དང་།། 
ཟས་ཀྱིས་འཇིགས་པའི་སྡུག་བསྔལ་དང་།། 
གང་ཡང་ས་སྟེངས་འཁོར་གནས་པས།། 
ཚུལ་འདི་བསྟེན་པར་གྱུར་པ་ན།། 
འབྱུང་བ་རུ་ནི་མི་འགྱུར་རོ།། 
བཅུ་དང་བརྒྱད་དང་དེ་ནས་ལྔ།། 
གསུམ་ལ་སྐྱབས་འགྲོ་དུས་ཁྲིམས་ནི།། 
བསླབ་པ་བྱིན་ཏེ་བླང་བར་བྱ།། 
སངས་རྒྱས་བསྟན་པ་ཤིན་ཏུ་དཀོན།། 
སྡོམ་པ་ཡང་དག་བླངས་ནས་སུ།། 
ལུས་ཅན་རྣམས་ཀྱི་སྲོག་བཞིན་དུ།། 
བསྡམས་པར་གྱུར་པ་བསྲུང་བར་བྱ།། 
དལ་བ་ཕུན་སུམ་ཚོགས་པ་དཀོན།། 
གསང་སྔགས་སྤྱོད་པ་ལས་བྱུང་བའི།། 
དང་པོ་ཉམས་གཅིག་བསྟེན་པར་བྱ།། 
ཡིད་བཞིན་ནོར་བུ་ལྟ་བུའི་སྐུ།། 
ཞི་བའི་སངས་རྒྱས་གོ་འཕང་འཐོབ།། 
ལམ་འདི་མཆོག་སྟེ་དཔལ་དང་ལྡན།། 
བསམ་གྱིས་མི་ཁྱབ་འབྲས་བུ་སྩོལ།། 
མི་གཡོ་བས་ནི་བསྟེན་གྱུར་ནས།། 
བླ་ན་མེད་པའི་གོ་འཕང་འགྱུར།། 
འདི་ནི་མཆོག་གི་དེ་ཉིད་ཞིང་།། 
སྡུག་བསྔལ་ཐམས་ཅད་རྣམ་པར་སྤངས།། 
ཤིན་ཏུ་གུས་པ་དང་ལྡན་པ།། 
ཐེག་པ་ཆེན་པོ་འཐོབ་པར་འགྱུར།། 
དེ་བས་ཁྱོད་ཀྱིས་ཐེག་ཆེན་ལ།། 
སླུ་བ་མེད་པར་གུས་པར་གྱིས།། 
གང་གིས་ཁྱོད་ནི་འགྲོ་བ་ན།། 
དེ་བཞིན་གཤེགས་པ་འབྱུང་བར་འགྱུར།། 
སེམས་ཅན་ཀུན་ལ་ཕན་པའི་ཡིད།། 
བསམ་པ་ཐམས་ཅད་རྫོགས་པར་བྱེད།། 
ཁྱེད་ནི་ཐེག་པ་གསུམ་འཆད་པ།། 
ཚུལ་ལས་གནས་པ་དེ་ནས་འབྱུང་།། 
ཟབ་མོ་ཡི་ནི་བློ་གྲོས་ལྡན།། 
ཟབ་མོའི་དོན་ནི་སྟོན་བྱས་པ།། 
རྒྱལ་བའི་ཚུལ་ནི་སྟོན་པ་ན།། 
དེ་ལས་ཐེ་ཚོམ་མེད་པ་འབྱུང་།། 
གདོད་ནས་ཞི་ལ་གནས་མེད་པའི།། 
དམ་པའི་ཆོས་ནི་དེ་ནས་བཤད།། 
སེམས་ཅན་སུས་ཐོས་ཐམས་ཅད་ཀྱང་།། 
རྒྱལ་བའི་སྲས་སུ་སྐྱེ་བར་འགྱུར།། 
འདི་ན་བདག་མེད་སྲོག་ཀྱང་མེད།། 
དབང་ཕྱུག་ཀྱང་མེད་བྱེད་པའང་མེད།། 
འཇིག་རྟེན་བྱེད་པོ་སེམས་ཅན་མེད།། 
སྐྱེས་པ་མེད་ཅིང་མ་ནིང་མེད།། 
གང་ཟག་ཀྱང་མེད་གནས་ཀྱང་མེད།། 
གང་དུ་ཚོར་བ་བྱེད་པ་མེད།། 
གཙོ་བོ་ཡོད་མིན་ཁྱབ་པའང་མེད།། 
ཕྲ་བ་མེད་ཅིང་གསལ་བའང་མེད།། 
རྒྱུ་འམ་གཞན་ཡང་མེད་པ་སྟེ།། 
རང་གི་ངོ་བོ་རང་བཞིན་མེད།། 
བདག་གི་བ་ཡི་རང་བཞིན་མེད།། 
ས་སྟེངས་ན་ནི་རྟག་པ་མེད།། 
ཐམས་ཅད་སྒྱུ་མིའི་ལས་བྱུང་ལྟར།། 
བྱེད་པོ་ལ་སོགས་རྣམ་པར་སྤངས།། 
འདི་དག་ཐམས་ཅད་སྟོང་པར་ལྟ།། 
ཡེ་ཤེས་གོ་འཕང་དུ་ནི་བརྟག།
བདག་དང་སྲོག་ལ་སོགས་པ་ཀུན།། 
བྱིས་པ་འབའ་ཞིག་གིས་ནི་བརྟགས།། 
འདི་ན་བདག་མེད་སེམས་ཅན་མེད།། 
འདོད་མེད་འབའ་ཞིག་ལས་བྱུང་བ།། 
སྒྱུ་མ་དང་ནི་སྨིག་རྒྱུ་དང་།། 
དྲི་ཟའི་གྲོང་ཁྱེར་རྨི་ལམ་ལྟར།། 
དངོས་པོ་ཐམས་ཅད་སྟོང་པ་ཉིད།། 
ཆུ་ཤིང་ལྟ་བུར་ཡང་དག་གནས།། 
གཟུང་དུ་མེད་ཅིང་བརྗོད་དུ་མེད།། 
དབུ་བ་ཆུ་བུར་ལྟ་བུར་གནས།། 
སྒྱུ་མ་སྐྱེ་བ་སྐྱེ་བ་མེད།། 
ནམ་མཁའ་ལྟ་བུར་སྟོང་པ་ཉིད།། 
ནམ་མཁའ་ལྟ་བུར་གོས་པ་མེད།། 
དག་པར་ཀུན་དུ་ཡང་དག་གནས།། 
ཞི་བའི་མཆོག་གི་དེ་ཉིད་དེ།། 
རྣམ་པ་མཆོག་གིས་རྟག་ཏུ་གསུངས།། 
དེ་འདིར་ཡེ་ཤེས་མཆོག་ཐོབ་པའི།། 
དེ་བཞིན་གཤེགས་པ་འབྱུང་འགྱུར་རོ།། 
དེ་ནས་སྔགས་པས་གསོལ་འདེབས་པའི།། 
སློབ་མ་སྡིག་དང་བྲལ་བྱེད་པ།། 
རལ་གྲིའི་ཕྱག་རྒྱས་བསྲུང་བ་བྱ།། 
དེ་ཡི་རྗེས་སུ་གོ་ཆ་བགོ།། 
ཆོ་ག་ཤེས་པས་བསྲུང་བར་བྱ།། 
སློབ་མ་ལ་ནི་ཕན་འདོད་པས།། 
སྔགས་ཀྱིས་ཚིམ་པར་བྱེད་པ་ཡི།། 
ཡི་གེ་བཅྭ་ལྔ་སྔགས་པ་ཡིས།། 
ཐམས་ཅད་དུ་ནི་རབ་བརྗོད་དོ།། 
ཡང་དག་སྔགས་ཀྱིས་བསང་གཏོར་བྱ།། 
གདོང་ནི་རས་ཀྱིས་བཅིངས་ནས་སུ།། 
མགོ་བོ་ས་ལ་བཏུད་པར་བྱ།། 
དཀོན་མཆོག་གསུམ་ལ་སེམས་ཕྱོགས་ཏེ།། 
སྙིང་རྗེ་དང་ནི་ལྡན་པའི་སེམས།། 
སྐྱོབ་པ་ཐམས་ཅད་མངོན་སུམ་དུ།། 
གྱུར་པར་བསམས་ཏེ་གཞུག་པར་བྱ།། 
ཀུན་ཀྱང་དབང་ཕྱུག་གོ་འཕང་འཐོབ།། 
འཛིན་པ་ཐམས་ཅད་རྣམ་པར་སྤངས།། 
ཇི་བཞིན་འདོད་པའི་སངས་རྒྱས་ཀྱང་།། 
ཐེ་ཚོམ་མེད་པར་འབྱུང་བར་འགྱུར།། 
བླ་མ་ལ་ནི་ཡོན་ཕུལ་ནས།། 
དབང་བསྐུར་བར་ནི་གསོལ་བ་གདབ།། 
གུས་པར་གྱུར་པའི་རང་སྲོག་གིས།། 
བླ་མ་ལ་ནི་འདུད་པར་བྱ།། 
བླ་མ་ལ་ནི་དབུལ་བའི་ཡོན།། 
རང་གི་ལུས་ནི་སྙན་མནན་ནས།། 
བདག་ཉིད་དངོས་པོ་དབུལ་བར་བྱ།། 
གཞན་དུ་འབྲས་བུ་མེད་པར་འགྱུར།། 
རིན་ཆེན་གླང་པོ་རྟ་དང་ཕྱུགས།། 
གཞན་ཡང་ཡིད་ལ་གང་བཞེད་པ།། 
སློབ་མའི་བློ་བདག་གུས་པ་ཡིས།། 
དེ་དག་ཐམས་ཅད་དབུལ་བར་བྱ།། 
དེ་བཞིན་ན་བཟའ་རབ་ཏུ་དབུལ།། 
བླ་མ་གང་གིས་མཉེས་བྱས་ཤིང་།། 
བླ་མ་ལ་ནི་ཡོན་ཕུལ་བས།། 
བསམ་མི་ཁྱབ་པའི་འབྲས་བུ་གསུངས།། 
དེ་བས་རྣམ་པ་ཐམས་ཅད་ཀྱིས།། 
རྒྱལ་བ་སྐྱེས་མཆོག་འདི་མཆོད་བྱ།། 
རྫོགས་སངས་རྒྱས་སུ་དེ་འདིར་བཤད།། 
ས་བཅུའི་གནས་ཀྱི་དབང་ཕྱུག་དང་།། 
འཇིག་རྟེན་སྐྱོང་བ་ཐམས་ཅད་བཤད།། 
བརྒྱ་བྱིན་ལ་སོགས་བདུད་ཚོགས་བཞིན།། 
ཚངས་པ་ཁྱབ་འཇུག་དྲག་པོ་དང་།། 
ཀླུ་མོ་དུལ་བའི་སྲས་པོ་དང་།། 
གཟའ་དང་རྒྱུ་སྐར་ཚོགས་ཐམས་ཅད།། 
ཕུང་པོ་ཡང་ནི་རྫུ་འཕྲུལ་ཆེ།། 
ཟག་པ་ཟད་པ་བཤད་པ་དང་།། 
ཐམས་ཅད་དེ་ཉིད་དུ་བརྗོད་དོ།། 
དཔལ་ལྡན་གདུལ་དཀའ་འདུལ་མཛད་པ།། 
ཕྱག་ན་རྡོ་རྗེ་ས་སྟེངས་འདི།། 
དཔལ་ལྡན་བསྟན་པའི་དོན་མཛད་པ།། 
དམ་པའི་ལམ་གྱི་གདམས་ངག་ཅན།། 
རྫོགས་སངས་རྒྱས་ཀྱི་ཇི་བཞིན་སྐུ།། 
ཡོན་ཏན་ཀུན་གཅིག་ཡང་དག་བཤད།། 
སློབ་དཔོན་གྱི་ནི་ཡོན་ཏན་གཟུང་།། 
སྐྱོན་ནི་ནམ་ཡང་མ་ཡིན་ཏེ།། 
ཡོན་ཏན་བཟུང་བས་དངོས་གྲུབ་འཐོབ།། 
སྐྱོན་རྣམས་ཀྱིས་ནི་དངོས་གྲུབ་བརླག།
དེ་ཡི་གྲིབ་མ་འགོམ་པ་ནི།། 
མཆོད་རྟེན་བཤིག་པ་ཞེས་སུ་བཤད།། 
བསམ་མི་ཁྱབ་པའི་འབྲས་སྟེར་བ།། 
འདི་ནི་སངས་རྒྱས་ལྟ་བུར་བལྟ།། 
བརྟན་དང་གཡོ་བ་ཡི་གསང་བ།། 
མཆོག་ནི་ཐམས་ཅད་སྟོན་བྱེད་ལ།། 
ཁྱེད་ཀྱིས་སློབ་དཔོན་སྨོད་པ་དང་།། 
རྨི་ལམ་དུ་ཡང་ཕྲད་མི་བྱ།། 
གང་ཡང་སློབ་དཔོན་སྨོད་པ་དེ།། 
བགེགས་དང་ལོག་པར་འདྲེན་པས་འཛིན།། 
སྡིག་ཅན་སེམས་ཅན་ཐག་རིང་དུ།། 
ས་སྟེངས་སུ་ནི་སྤང་བར་བྱ།། 
མནར་མེད་ལ་སོགས་འཇིགས་རུང་བས།། 
དམྱལ་བར་ཡང་དག་བརྟན་པ་གང་།། 
སློབ་དཔོན་ལ་ནི་སྨོད་པ་གང་།། 
དེ་རུ་ཡང་དག་འཚེད་པར་འགྱུར།། 
དེ་བས་རྣམ་པ་ཐམས་ཅད་དུ།། 
སངས་རྒྱས་འབྲས་བུ་འདོད་པ་ཡིས།། 
བསམ་གྱིས་མི་ཁྱབ་འབྲས་སྟེར་བ།། 
འདི་ནི་རྨད་བྱུང་གུས་པས་མཆོད།། 
དབང་བསྐུར་ཆོ་ག་རྒྱས་པར་ནི།། 
བཤད་པར་བྱ་ཡིས་བུ་ཁྱོད་ཉོན།། 
གང་དུ་དབང་བསྐུར་བར་གྱུར་ན།། 
འཇིག་རྟེན་སངས་རྒྱས་ལྟ་བུར་བལྟ།། 
དེ་རུ་པདྨ་འདབ་བརྒྱད་པ།། 
ཁྲུ་གང་ཚད་དུ་བརྗོད་པ་ཡིན།། 
ནང་ན་གནས་པའི་རྡོ་རྗེ་ནི།། 
འོད་ཟེར་གྱིས་ནི་རྣམ་པར་བརྒྱན།། 
བུམ་པ་བརྒྱད་ནི་ཡོངས་རྫོགས་པར།། 
གཙང་མའི་ཆུ་ཡིས་རབ་ཏུ་བཀང་།། 
མགྲིན་པ་རས་ཡུག་བཟང་པོས་བཅིངས།། 
ལོ་འདབ་བཟང་པོས་ཁ་བརྒྱན་བྱས།། 
ཁྲོ་བོའི་རྒྱལ་པོས་བསྔགས་ནས་ནི།། 
སྨན་དང་རིན་ཆེན་ཀུན་གྱིས་བཀང་།། 
གདུགས་དང་རྒྱལ་མཚན་བ་དན་དང་།། 
རོལ་མོའི་སྒྲ་སོགས་ཡིད་འཕྲོག་པ།། 
སྙན་ཅིང་རྒྱ་ཆེ་བ་ཡི་ཚོགས།། 
རབ་བསྔགས་ཀུན་དུ་མངོན་དགའ་བས།། 
སྔགས་པས་དེ་ཚེ་དབང་བསྐུར་ཏེ།། 
སྐྱོབ་པ་མངོན་སུམ་བཞིན་དུ་བྱ།། 
དབང་བསྐུར་བྱས་མ་ཐག་ཏུ་ནི།། 
དཔལ་ལྡན་བྱང་ཆུབ་རྟོགས་ཕྱིར་སྦྱིན།། 
དེ་ནས་བཟུང་སྟེ་བུ་ཁྱོད་འདི།། 
ས་སྟེངས་སངས་རྒྱས་སྲས་པོ་ནི།། 
བརྟན་དང་གཡོ་བས་མཆོད་པ་རུ།། 
བྱང་ཆུབ་སེམས་དཔས་གཟུང་བར་བྱ།། 
དེ་ནི་མ་མཐོང་བར་གྱུར་པས།། 
བྱང་ཆུབ་སེམས་དཔའ་བརྗོད་པ་ཡིན།། 
བདུད་དང་བགེགས་དང་སྦྲུལ་དང་ནི།། 
གཞན་ཡང་ལོག་པར་འདྲེན་པ་ཡིན།། 
རྒྱལ་སྲས་བྱང་ཆུབ་སེམས་དཔའ་ནི།། 
དེ་ཕྱིར་མཐོང་བར་མི་འགྱུར་རོ།། 
མ་བསྒྲུབས་པ་ཡང་མྱུར་དུ་འགྲུབ།། 
བདུད་རྣམས་ཐམས་ཅད་འཇོམས་པར་བྱེད།། 
དཀྱིལ་འཁོར་འདིར་ནི་དབང་བསྐུར་བ།། 
དེ་ནི་ངེས་པར་སངས་རྒྱས་ཉིད།། 
འདིར་ནི་སྡུག་བསྔལ་འཇིགས་རུང་བའི།། 
སྡུག་བསྔལ་སླར་ཡང་འབྱུང་མི་འགྱུར།། 
ཐམས་ཅད་དབང་ཕྱུག་གོ་འཕང་འཐོབ།། 
འཇིགས་པ་ཐམས་ཅད་རྣམ་པར་སྤངས།། 
ཡོན་ཏན་ཀུན་གྱིས་དེ་བཞིན་བརྒྱན།། 
སློབ་མ་ལ་ནི་སྨན་བྱའི་ཕྱིར།། 
དེ་ནས་སྦྱིན་སྲེག་རབ་ཏུ་བརྩམ།། 
ཐབ་ཁུང་དག་ཀྱང་བྱ་བ་སྟེ།། 
དེ་ལ་ཁ་རན་དང་བཅས་ནས།། 
དེ་ཡི་དབུས་ནས་རྡོ་རྗེ་ནི།། 
ཞི་བ་ཆེད་དུ་རྨད་དུ་བྱུང་།། 
དེ་ཡི་ཐབ་ཁུང་ཁོར་ཡུག་ཏུ།། 
དྲིས་ཀྱང་རྗེས་སུ་བྱུག་པར་བྱ།། 
མེ་ཡི་ཐབ་ནི་ཁྲུ་གང་དུ།། 
དེ་བཞིན་གཤེགས་པས་ཡང་དག་གསུངས།། 
མེ་ནི་ཀུན་དུ་འབྱུང་བའི་ཤིང་།། 
མེ་ཐབ་འདི་རུ་མེ་སྦར་བྱ།། 
དེ་ནས་མཆོད་ཡོན་ཞལ་བསིལ་བྱ།། 
བསང་གཏོར་ས་སྟེངས་སུ་ནི་བརྗོད།། 
ཀུ་ཤ་རྩེ་མོ་དགྲམ་པར་བྱ།། 
སླར་ཡང་རྩ་བས་བསྐོར་བར་བྱ།། 
དེ་ལྟར་འདི་དག་ཐམས་ཅད་བྱ།། 
མར་དང་སྦྲང་རྩི་བྱུག་པས་མཛེས།། 
གང་ཞིག་ཡམ་ཤིང་ལས་རྣམས་ཀྱིས།། 
རྣམ་པར་མཁས་པས་སྦྱིན་སྲེག་བྱ།། 
སེམས་ནི་སྙིང་རྗེ་དང་ལྡན་པ།། 
སློབ་མ་རེ་རེ་བརྗོད་ནས་སུ།། 
དཔལ་ལྡན་སྲེག་བླུགས་བསྲེག་པར་བྱ།། 
ཉི་ཤུ་ཐམ་པ་ཉིད་ཀྱང་ངོ།། 
འདི་དག་ཐམས་ཅད་བྱས་ནས་སུ།། 
སེམས་ནི་སྙིང་རྗེ་དང་ལྡན་པ།། 
རྒྱལ་མཆོག་ཐམས་ཅད་རབ་བཏུད་ནས།། 
དེ་ནས་སྨོན་ལམ་གདབ་པར་བྱ།། 
བཅོམ་ལྡན་བདག་གིས་གང་བསགས་པའི།། 
བསོད་ནམས་གྲངས་མེད་གཞལ་མི་ལང་།། 
དེས་ནི་འགྲོ་བ་མ་ལུས་པ།། 
བླ་མེད་གོ་འཕང་འཐོབ་པར་ཤོག།
སེམས་ཅན་བྱེ་བ་གྲངས་མེད་གང་།། 
གཞན་ཡང་ངན་འགྲོར་གྱུར་པ་གང་།། 
བདག་གི་བསོད་ནམས་མཐུ་ཡིས་ནི།། 
ཐམས་ཅད་བདེ་དང་ལྡན་གྱུར་ཅིག།
གང་ཞིག་ཡི་དགས་སྡུག་བསྔལ་དང་།། 
གང་ཡང་ངན་འགྲོར་གྱུར་པ་རྣམས།། 
བདག་གི་བསོད་ནམས་མཐུ་ཡིས་ནི།། 
དེ་དག་ཐམས་ཅད་བྲལ་འགྱུར་ཤོག།
ཇི་སྙེད་སེམས་ཅན་ཐམས་ཅད་ཀྱང་།། 
སྡུག་བསྔལ་སྣ་ཚོགས་ཉིད་དག་དང་།། 
དེ་དག་ཐམས་ཅད་ཞི་གྱུར་ནས།། 
འགའ་ཡང་སྡུག་བསྔལ་མ་གྱུར་ཅིག།
ཇི་སྙེད་སེམས་ཅན་ཉེས་སྤྱད་པས།། 
ལུས་དང་ངག་དང་ཡིད་ལས་བྱུང་།། 
སེམས་ཅན་ཐམས་ཅད་དེ་མ་གྱུར།། 
ཀུན་ཀྱང་བདེ་དང་ལྡན་གྱུར་ཅིག།
དེ་ནས་རྒྱལ་མཆོག་ཀུན་བཏུད་ནས།། 
དྲི་དང་མེ་ཏོག་སོགས་ཐོགས་ཏེ།། 
སྟེང་དང་འོག་ཏུ་བལྟས་གྱུར་པས།། 
དེ་ནས་རབ་ཏུ་བསྡུ་བའི་ཕྱིར།། 
དེ་ནས་སླར་ཡང་བརྗོད་པར་བྱ།། 
སྐྱོབ་པ་ཐམས་ཅད་མངོན་སུམ་དུ།། 
བདག་ལ་སླར་ཡང་བརྩེ་བའི་ཕྱིར།། 
བཅོམ་ལྡན་སྲས་དང་བཅས་པ་ཡང་།། 
ཇི་སྲིད་བདག་ནི་དོན་གྲུབ་པར།། 
བདག་ཉིད་ཆེན་པོ་སླར་བྱོན་མཛོད།། 
དེ་ནས་གཏོར་མ་མེ་ཏོག་དང་།། 
དྲི་དང་བཅས་པའི་རྡུལ་ཚོན་ལ།། 
སྔགས་པ་དངོས་གྲུབ་མཆོག་འདོད་པས།། 
ལག་པས་རེག་པར་མི་བྱའོ།། 
དེ་ནས་རང་གིས་བྱིན་བརླབས་ཏེ།། 
ས་ལ་འདུག་ནས་གོས་ཕུད་པས།། 
འབད་པར་གྱུར་པས་བསྡུས་ནས་ནི།། 
ཆུ་བོ་ལ་ནི་བསྐུར་བར་བྱ།། 
དེ་ལྟར་རབ་ཏུ་འབད་པས་ཀྱང་།། 
ཉི་མ་གཉིས་པ་ཤར་བ་ལ།། 
དེ་ཚེ་དངོས་གྲུབ་ཀུན་བྱེད་པའི།། 
ཕྱག་རྒྱ་ཤེས་རབ་ཅན་གྱིས་བསྟན།། 
གང་ཞིག་བཅིངས་པ་ཙམ་གྱིས་ནི།། 
དེ་ལ་ལྷ་ནི་ཉེ་བར་འགྱུར།། 
ས་སྟེངས་ཤིན་ཏུ་སྡུག་བསྔལ་གནས།། 
སེམས་ཅན་ཐམས་ཅད་འདུལ་བྱེད་པ།། 
འཇིགས་པ་བརྟན་དང་གཡོ་བ་ཡི།། 
འཇིག་རྟེན་ཀུན་གྱིས་མི་མཐོང་ངོ།། 
སངས་རྒྱས་ཀུན་གྱིས་བྱིན་གྱིས་བརླབས།། 
ཕུན་སུམ་ཚོགས་པ་ཡང་དག་ལྡན།། 
ཕྱག་རྒྱ་རྟག་ཏུ་འགྲུབ་པར་ནི།། 
ཐེ་ཙོམ་མེད་པར་འབྱུང་བར་འགྱུར།། 
རལ་གྲི་ཡི་ནི་ཕྱག་རྒྱ་བཤད།། 
དེ་ནས་དེ་ཡི་འོག་ཏུ་ནི།། 
གོ་ཆ་བཤད་པར་བྱ་ཡིས་ཉོན།། 
མགོ་བོར་ཡང་ནི་ཐོ་བར་བཅས།། 
སྤྱི་བོར་རྡོ་བ་དག་དང་ལྡན།། 
བཀའ་རྟགས་ཕྱག་རྒྱ་སྙིང་གར་ཏེ།། 
ཕྱོགས་བཅིང་བར་ནི་རབ་ཏུ་བྱ།། 
དེ་བཞིན་མར་མེ་དྲི་ཕྱག་རྒྱ།། 
གཏོར་མའི་ཕྱག་རྒྱ་བདུག་པ་ཡང་།། 
མེ་ཏོག་ཞལ་ཟས་ཕྱག་རྒྱ་དང་།། 
སྤྱན་དྲང་བ་ནི་ཉིད་དང་ནི།། 
དེ་བཞིན་གཤེགས་པ་རྒྱལ་སྲས་དང་།། 
ཉན་ཐོས་དང་ཡང་ཕོ་ཉ་སོགས།། 
འཇིག་རྟེན་པ་ནི་ཐམས་ཅད་དང་།། 
དེ་བཞིན་དྲང་སྲོང་ཚོགས་རྣམས་དང་།། 
སྲིང་མོ་ཡང་དག་བཤད་པ་དང་།། 
མ་མོ་ཡང་ནི་བདུན་ཉིད་དང་།། 
དེ་དག་རྣམས་ནི་མ་ལུས་པ།། 
ས་སྟེངས་སུ་ནི་རྒྱས་པར་ཉོན།། 
ཚམ་ངམ་སྐད་ཅིག་མི་གཡོ་བར།། 
ཕན་པའི་དོན་དུ་བུ་ཚུར་ཉོན།། 
གང་ཞིག་བརྗོད་པ་ཙམ་གྱིས་སུ།། 
བགེགས་དང་ལོག་པར་འདྲེན་པ་འཇོམས།། 
མཛུབ་མོ་དང་ནི་གུང་མོ་དག།
བློ་དང་ལྡན་པས་དྲང་པོར་བརྐྱང་།། 
སྲིན་ལག་དང་ནི་མཐེའུ་ཆུང་ཉིད།། 
མཐེ་བོ་ཡིས་ནི་བརྟེན་པར་མནན།། 
ལག་པ་གཡས་པས་དེ་ལྟར་བྱ།། 
རལ་གྲི་ཡང་དག་ལྡན་བཅས་ཏེ།། 
རལ་གྲི་ཤུབས་སུ་བཅུག་པ་ལས།། 
སླར་ཡང་ཀུན་ནས་འབྱུང་བར་བྱ།། 
འབར་བ་ལྟ་བུར་འཇིགས་པ་ནི།། 
ཕྱོགས་ཀུན་དུ་ནི་བསྐོར་བར་བྱ།། 
འདི་ནི་དཔལ་ལྡན་རལ་གྲི་འཆང་།། 
ཡེ་ཤེས་རལ་གྲི་རྒྱལ་བའི་སྲས།། 
གང་ཞིག་མི་ཤེས་ལས་བྱུང་བ།། 
ཡེ་ཤེས་རང་བཞིན་རལ་གྲིས་གཅོད།། 
དེ་ཕྱིར་རྣམ་པ་ཐམས་ཅད་དུ།། 
བགེགས་ཀྱི་རྒྱལ་པོ་ཀུན་འཇོམས་ལ།། 
རྒྱུན་དུ་ཉིན་རེ་དུས་གསུམ་དུ།། 
ཕྱག་རྒྱ་རབ་ཏུ་བཅིང་བར་བྱ།། 
གཡོན་པའི་ཁུ་ཚུར་དམ་པོར་བཅིང་།། 
མཛུབ་མོ་མཐེ་བོང་ནང་དུ་ནི།། 
བཅུག་པ་སྡིགས་མཛུབ་བསྐུམས་ཡིན་ཏེ།། 
བཅུག་པ་དེ་ནི་ཞགས་པར་བརྗོད།། 
དཔལ་ལྡན་ཕྱག་རྒྱ་འདི་འཆང་བ།། 
ཞགས་པའི་ཕྱག་རྒྱ་ཞེས་སུ་གྲགས།། 
ས་བཅུ་གནས་ཀྱི་དབང་ཕྱུག་རྣམས།། 
ཀུན་ནས་རབ་ཏུ་འགུགས་འགྱུར་ན།། 
གདུག་པའི་སེམས་ཅན་དམྱལ་བ་ལྟར།། 
གང་ལས་ཅི་ཡི་ཕྱིར་མི་བལྟ།། 
གུང་མོའི་སོར་མོ་ཡང་དག་སྦྱར།། 
ཕན་ཚུན་དུ་ནི་རྩེ་སྤྲད་དེ།། 
མཛུབ་མོ་དང་ནི་མིང་མེད་དག།
ཀུན་ནས་ལག་པའི་ནང་དུ་བཅུག།
མཐེ་བོ་དེ་ལ་ཁ་བསྟན་མནན།། 
མཐེའུ་ཆུང་དང་པོར་གཞག་པ་ནི།། 
རྫོགས་སངས་རྐང་གཉིས་མཆོག་གིས་ནི།། 
འདི་ནི་གོ་ཆའི་ཕྱག་རྒྱར་གསུངས།། 
ཡེ་ཤེས་རལ་གྲི་སྙིང་ག་དང་།། 
ཡན་ལག་ལྔ་ལའང་རྣམ་པར་དགོད།། 
དེ་ཚེ་ཕྱག་རྒྱས་གོ་ཆ་བགོ།། 
ཕྱག་རྒྱ་སེམས་ཅན་སྡོམ་པ་ཡིན།། 
དེ་ལྟར་རབ་ཏུ་འབད་པར་བྱ།། 
སློབ་མ་སྡིག་དང་བྲལ་བྱེད་པ།། 
ཕུན་སུམ་ཚོགས་ཀུན་འགྲུབ་བྱའི་ཕྱིར།། 
དེ་ཚེ་དབང་བསྐུར་སྦྱིན་པར་བྱ།། 
བཟླས་པའི་ཚེ་དང་གཞན་རྣམས་སུ།། 
ཆོ་ག་བཞིན་དུ་བསྲུང་བར་བྱ།། 
བགེགས་ཀྱི་རྣམ་པར་རྣམས་དང་ནི།། 
གཞན་ཡང་དགྲ་བོ་བྱུང་བ་ལ།། 
བདག་དང་གཞན་གཉིས་བསྒྲུབ་བྱའི་ཕྱིར།། 
འདི་ནི་རྟག་ཏུ་སྦྱར་བར་བྱ།། 
ལག་པ་ཕན་ཚུན་གཟུང་ནས་སུ།། 
ལག་པ་གཉིས་ནི་བརྟན་པོར་བྱ།། 
མཛུབ་མོ་གཉིས་ནི་གྱེན་དུ་བསྒྲེང་།། 
མགོ་བོའི་ཕྱག་རྒྱ་ཞེས་སུ་བཤད།། 
ལག་པ་གཉིས་ཀྱི་བྱ་བ་ནི།། 
སོ་སོར་ཁུ་ཚུར་བཅིང་བར་བྱ།། 
གསང་བ་པ་ཡི་ལག་པ་ཡིས།། 
གཡོན་པའི་མཐེ་བོ་ནས་གཟུང་སྟེ།། 
གཡས་པའི་མཐེ་བོང་གྱེན་དུ་བསྒྲེང་།། 
རྡོ་རྗེ་ལྟ་བུར་གཞོམ་པ་ནི།། 
མེ་ནི་ཆེན་པོ་ལྟ་བུར་འབར།། 
ལག་པ་རྡོ་རྗེ་ལྟ་བུར་གནས།། 
སྔགས་པ་གང་ལ་ཁྲོས་གྱུར་པ།། 
ལྷ་དང་ཀླུ་མོ་འཁོར་དང་ནི།། 
གནོད་སྦྱིན་ལྟོ་འཕྱེ་སྲིན་པོ་དང་།། 
གྲུལ་བུམ་དང་ནི་ལུས་སྲུལ་པོ།། 
ལྷ་མིན་ཡི་དགས་མི་འམ་ཅི།། 
གང་ཡང་བགེགས་ནི་བྱེད་པ་གཞན།། 
གླང་པོ་རྟ་དང་ཤིང་རྟ་དང་།། 
གང་ཡང་རྒྱ་མཚོ་སྙེམས་པ་དང་།། 
གང་ཡང་རྒྱལ་པོ་གདུག་པ་དང་།། 
འདི་ནི་བསྟན་ལ་གནོད་བྱེད་པ།། 
གདུག་པའི་སེམས་ཅན་དེ་རྣམས་ནི།། 
གདུལ་པའི་ཕྱིར་དང་བརླག་པའི་ཕྱིར།། 
དེ་བཞིན་དངོས་གྲུབ་མྱུར་བའི་ཕྱིར།། 
ཕྱག་རྒྱ་ཆེན་པོ་རབ་ཏུ་སྦྱར།། 
སྔགས་དང་ལྷན་ཅིག་དགོད་པར་བྱ།། 
བདག་ཉིད་ལས་བྱུང་ལྷ་རྣམས་ཀྱིས།། 
དཀྱིལ་འཁོར་ལ་ནི་རབ་ཏུ་གནས།། 
རྒྱུ་དང་འབྲས་བུ་སྦྱར་བར་བྱ།། 
གཡས་པའི་ཕྱག་རྒྱ་ཁུ་ཚུར་བཅིང་།། 
གུང་མོ་གྱེན་དུ་རྣམ་པར་བསྒྲེང་།། 
རྫོགས་སངས་རྒྱས་ཀྱི་དབང་ཕྱུག་གིས།། 
འདི་ནི་སྤྱི་གཙུག་དག་ཏུ་གསུངས།། 
ལག་པ་གཡོན་པ་ཁུ་ཚུར་བཅིང་།། 
མཛུབ་མོ་གུང་མོ་བསྒྲེངས་ནས་ནི།། 
དེ་ནི་གཡོན་པ་རྟག་ཏུ་བཅིང་།། 
འདི་ནི་བཀའ་རྟགས་ཕྱག་རྒྱར་གྲགས།། 
ལག་པ་གཉིས་ཀྱི་ཁུ་ཚུར་ནི།། 
བཅིངས་ནས་ཕན་ཚུན་བཙིར་བར་བྱ།། 
གཅིག་ཏུ་བརྟན་པར་བཙུགས་པ་ནི།། 
རྡོ་བ་ལྟ་བུར་ཡང་དག་བཤད།། 
གཡས་པ་ཁུ་ཚུར་དམ་དུ་བཅིང་།། 
མཁས་པས་སྙིང་གར་གཞག་པར་བྱ།། 
རྫོགས་སངས་རྐང་གཉིས་དམ་པ་ཡིས།། 
སྙིང་གའི་ཕྱག་རྒྱ་ཞེས་སུ་བཤད།། 
གུང་མོ་དང་ནི་མཛུབ་མོ་ཉིད།། 
མཐེ་བོ་སོ་སོར་བརྐྱང་ནས་སུ།། 
གཉིས་ཀའང་འདི་ལྟར་གནས་བྱས་ནས།། 
ཕྱོགས་བཅུར་ཡོངས་སུ་སྤྲོ་བར་བྱ།། 
འདིས་ནི་ཕྱོགས་བཅུ་བཅིངས་བྱས་ནས།། 
མཁས་པས་སྔགས་ཀྱི་བཟླས་པ་བྱ།། 
ལག་པ་གཉིས་ནི་ཐལ་སྦྱར་ནས།། 
གུང་མོ་ནང་དུ་སྦྱར་བར་བྱ།། 
རྫོགས་སངས་རྐང་གཉིས་དམ་པ་ཡིས།། 
དྲི་ཡི་ཕྱག་རྒྱ་ཞེས་སུ་བཤད།། 
ལག་པ་ཕྱི་རོལ་བསྒྲིལ་ནས་ནི།། 
མཐེ་བོ་གུང་མོ་གྱེན་དུ་བསྒྲེང་།། 
མཐེའུ་ཆུང་ནི་བསྒྲེང་ནས་གཞག།
རྒྱལ་དང་རྒྱལ་སྲས་རྣམས་ཀྱིས་ཀྱང་།། 
མར་མེའི་ཕྱག་རྒྱ་ཞེས་སུ་བཤད།། 
སླར་ཡང་ལག་པ་ཕྱིར་བཀྲོལ་ནས།། 
ཕྱིན་ཅི་ལོག་བྱས་གུང་མོ་དང་།། 
མཛུབ་མོ་མཐེ་བོང་སྔ་མ་བཞིན།། 
ཚིགས་པ་ཤིན་ཏུ་བརྟན་པར་བྱ།། 
སྔགས་དང་ལྷན་ཅིག་བཅས་པ་ནི།། 
གཏོར་མའི་ཕྱག་རྒྱ་ཞེས་སུ་བརྗོད།། 
ལག་པའི་ཤུབས་ཀྱི་ཕྱག་རྒྱ་ནི།། 
ཤུབས་ནི་ལྟ་བུར་རབ་ཏུ་མཛེས།། 
བདུག་སྤོས་ཕྱག་རྒྱ་མདོར་བསྡུས་ན།། 
རྒྱལ་བ་སྐྱེས་བུ་མཆོག་གིས་གསུངས།། 
གུང་མོ་མིང་མེད་སྦྱར་བཀུག་ནས།། 
མཐེ་བོ་སྟེང་ན་རྣམ་པར་མནན།། 
དེ་ལྟར་གཡོན་པ་ཡང་བྱས་ན།། 
མེ་ཏོག་ཕྱག་རྒྱ་ཞེས་སུ་བརྗོད།། 
ལག་པ་འོག་ཏུ་ཐལ་སྦྱར་ནས།། 
གུང་མོ་དང་ནི་སྲིན་ལག་དང་།། 
མཛུབ་མོ་ཡང་ནི་བཀུག་ནས་སུ།། 
མཐེའུ་ཆུང་ཕྱི་རོལ་ཉིད་དུ་གནས།། 
མཐེ་བོང་དེར་ནི་མངོན་ཕྱོགས་པ།། 
ཞལ་ཟས་ཀྱི་ནི་ཕྱག་རྒྱར་བརྗོད།། 
པརྱཾ་ཀཱ་ཤཱིན་སྔགས་ཤེས་པས།། 
ལག་པ་དག་ནི་ལྷུང་བཟེད་སྦྱར།། 
མཐེ་བོ་དག་ནི་བཀུག་བྱས་ནས།། 
བློ་ལྡན་དེ་ཡི་རྩ་བར་སྦྱར།། 
གསང་སྔགས་ཤེས་པས་སྤྱན་དྲང་བྱ།། 
སྐྱོབ་པ་ཤཱཀྱ་སེང་གེ་ཡི།། 
དཔའ་བོ་ཆོས་གོས་ངུར་སྨྲིག་བསྣམས།། 
གཙོ་བོ་བསྟན་པའི་དོན་མཛད་པ།། 
མཐའ་ཡས་འཇིག་རྟེན་རབ་འབྱམ་ཁམས།། 
ཤིན་ཏུ་མཉམ་པར་གཞག་པ་ཡང་།། 
ཤེས་རབ་ཅན་གྱིས་རྟག་བསམས་ན།། 
བརྣག་པའི་འབྲས་བུ་ཐོབ་པར་འགྱུར།། 
ལག་པ་གཉིས་ནི་ཐལ་སྦྱར་ནས།། 
མཁས་པས་མཛུབ་མོ་བཀུག་ནས་སུ།། 
རྩེ་མོར་མཐེ་བོང་གཞག་པ་ནི།། 
རྒྱལ་སྲས་རྟག་ཏུ་འགུགས་པར་བྱེད།། 
ལག་པ་པདྨ་ལྟར་བྱས་ནས།། 
སོར་མོ་གུང་མོ་མིང་མེད་ཙམ།། 
འདི་རྣམས་ཐམས་ཅད་འགུགས་པར་བྱེད།། 
ཉན་ཐོས་རྣམས་དང་ས་སྟེངས་བཞུགས།། 
གང་ཡང་ཕོ་ཉ་མ་ཚོགས་བཤད།། 
ཕོ་ཉ་ཡང་ནི་རྫུ་འཕྲུལ་ཆེ།། 
དེ་རྣམས་ཕྱག་རྒྱ་བཤད་པ་ནི།། 
ས་སྟེངས་ལྕགས་ཀྱུས་འགུགས་པར་བྱེད།། 
གཡས་པ་ཁུ་ཚུར་དམ་པོར་བཅིང་།། 
བརྟན་པོར་རབ་ཏུ་ལྡན་བྱས་ཏེ།། 
མཛུབ་མོ་ཤེས་རབ་ཅན་གྱིས་བརྐྱང་།། 
ཚིགས་པ་གསུམ་པ་བཅག་པར་བྱ།། 
ལག་པ་གཡས་པས་གཡོན་པ་ཡི།། 
མཁྲིག་མ་ནས་ནི་གཟུང་བ་ཡིས།། 
ས་སྟེངས་ཕོ་ཉ་མོ་ལ་སོགས།། 
བརྟན་པར་གྱུར་པས་དགུག་པར་བྱ།། 
ལག་པ་ཕྱི་རོལ་དཀྱིལ་ནས་སུ།། 
གུང་མོ་གྱེན་དུ་རྣམ་པར་བསྒྲེང་།། 
མཛུབ་མོ་དྲང་པོར་བྱས་ནས་ནི།། 
དེ་དང་རབ་ཏུ་སྤྲད་པར་བྱ།། 
ནང་གི་ཆ་རུ་བཀུག་ནས་སུ།། 
མཐེ་བོ་མི་མཐུན་པ་རུ་གཞག།
འཇིག་རྟེན་པ་ཡི་ཕྱག་རྒྱ་སྟེ།། 
བཀུག་པ་རུ་ནི་རབ་ཏུ་གྲགས།། 
ཕྱག་རྒྱ་འདི་དག་ཉིད་ལ་ཡང་།། 
གཡོན་པ་རབ་ཏུ་ཕྲལ་བ་ཡི།། 
གཡས་པ་དྲང་སྲོང་ཐམས་ཅད་དང་།། 
བརྟུལ་ཞུགས་གནས་པ་དགུག་པ་ཡིན།། 
ལག་པ་གཡོན་པ་དྲང་བྱས་ནས།། 
མཁས་པས་གུང་མོ་དགུག་པར་བྱ།། 
མཛུབ་མོ་སོར་མོ་ཡང་བཀུག་ནས།། 
དཔལ་ལྡན་ཕྱག་རྒྱ་འདི་འཆང་བ།། 
སྲིང་མོ་རྣམས་ཀྱི་རབ་ཏུ་གྲགས།། 
སྲིང་མོ་དངོས་གྲུབ་མཛད་པ་ཅན།། 
དམ་པར་གྱུར་པ་སྤྱན་དྲང་བྱ།། 
གཡས་པ་དྲང་པོར་བརྐྱང་ནས་སུ།། 
སོར་མོ་གསུམ་ནི་དྲང་པོར་བརྐྱང་།། 
དེ་རུ་མཛུབ་མོ་བཀུག་པ་ཡི།། 
རྩེ་མོ་མཐེ་བོས་རེག་པར་བྱ།། 
ཕྱག་རྒྱ་འདི་ཡིས་ངེས་པ་རུ།། 
མ་མོ་བདུན་ཉིན་འགུགས་པར་བྱེད།། 
རྫོགས་སངས་རྐང་གཉིས་དམ་པ་ཡིས།། 
ཕྱག་རྒྱ་འདི་ནི་ཡང་དག་གསུངས།། 
རྟག་ཏུ་བག་ཡོད་པར་གྱུར་པས།། 
ས་གཞི་དཀྱིལ་འཁོར་བསྲུང་བར་བྱ།། 
ཕྱག་རྒྱ་འདི་ནི་འཆང་བ་དཀོན།། 
རྒྱལ་བ་མཆོག་གིས་རབ་ཏུ་གསུངས།། 
ཕྱག་རྒྱ་འདི་དེ་ལ་བརྟེན་ན།། 
བསམ་གྱིས་མི་ཁྱབ་འབྲས་བུ་འཐོབ།། 
དེ་བས་རྣམ་པ་ཐམས་ཅད་དུ།། 
བསམ་མི་ཁྱབ་པའི་འབྲས་འདོད་ཅིང་།། 
དངོས་གྲུབ་འདོད་པར་གྱུར་པ་ཡིས།། 
སྔགས་པས་རྟག་ཏུ་གཟུང་བས་ན།། 
བགེགས་དང་ལོག་པར་འདྲེན་པ་དང་།། 
ཀླུ་དང་སྲིན་པོ་གདུག་པ་ཀུན།། 
གནོད་སྦྱིན་གྲུལ་བུམ་མི་འམ་ཅི།། 
ཡི་དགས་ལུས་སྲུལ་ལྟོ་འཕྱེ་ཆེ།། 
ཕྱག་རྒྱ་འདི་ཡིས་བསྲུངས་པ་ཡིས།། 
གླགས་ལྟའི་གོ་སྐབས་མི་རྙེད་དོ།། 
གཞན་ཡང་གདུག་པའི་སེམས་ཅན་དང་།། 
གང་ཡང་ནད་ནི་འཇིགས་རུང་བ།། 
དེ་དག་ཐམས་ཅད་མི་འབྱུང་སྟེ།། 
ཕྱག་རྒྱ་འདི་ཡིས་ཤིན་ཏུ་བསྲུངས།། 
འཇིགས་པ་ཐམས་ཅད་རྣམ་པར་བྲལ།། 
ཀུན་ཀྱང་དབང་ཕྱུག་ཡང་དག་ལྡན།། 
དེ་དག་ཐམས་ཅད་མི་འབྱུང་སྟེ།། 
འདི་རུ་དོགས་པ་སྤྱད་མི་བྱ།། 
སེམས་ཅན་ལམ་ལྡན་ཡོད་པ་གང་།། 
ཤིན་ཏུ་དྲག་ཤུལ་ལས་བྱེད་པ།། 
ཞི་བའི་ཐུགས་ཀྱིས་བདེ་གཤེགས་ཀྱིས།། 
གདུལ་བ་རུ་ནི་མི་ནུས་པ།། 
དེ་རྣམས་རབ་ཏུ་གདུལ་བའི་ཕྱིར།། 
ཁྲོ་བོ་འདི་ནི་རྙེད་པར་དཀའ།། 
བདེ་བར་གཤེགས་པས་མཛེས་པར་གསུངས།། 
བསམ་མི་ཁྱབ་པའི་འབྲས་སྟེར་བ།། 
སྣ་ཚོགས་བསམ་མི་ཁྱབ་པའི་ལས།། 
བསམ་མི་ཁྱབ་པར་བཤད་པ་ནི།། 
དེ་ཕྱིར་འདི་ཡང་བསམ་མི་ཁྱབ།། 
དམ་ཚིག་ཡེ་ཤེས་བཤད་པ་འདི།། 
བརླག་པ་རུ་ནི་འབྱུང་བར་འགྱུར།། 
སངས་རྒྱས་ལ་ནི་བསླུས་པས་ན།། 
གསང་སྔགས་འབྲས་བུ་ཀུན་མི་འབྱུང་།། 
བྱང་ཆུབ་ཚོགས་ནི་འགྲུབ་བྱའི་ཕྱིར།། 
དམ་ཚིག་རྟག་ཏུ་བསྲུང་བར་བྱ།། 
དམ་ཚིག་བསྲུངས་པས་དངོས་གྲུབ་ཀྱི།། 
འབྲས་བུ་ཡང་ནི་འབྱུང་བར་འགྱུར།། 
རྟག་ཏུ་གཡོ་བ་མེད་འགྱུར་བས།། 
ལུས་ཅན་རྣམས་ཀྱིས་ཕྱག་རྒྱ་དགོད།། 
བུ་མེད་པ་ཡང་བུ་རྙེད་འགྱུར།། 
མ་གྲུབ་པ་ཡང་ཐམས་ཅད་འགྲུབ།། 
གང་ཚེ་བུ་མ་ཆགས་པ་ཡང་།། 
ལུས་ཅན་འདོད་པ་མངལ་དུ་འཆགས།། 
དེ་ཚེ་ཡང་དག་རབ་སྦྱར་བའི།། 
ཕྱག་རྒྱ་དོན་ཀུན་འགྲུབ་པར་བྱེད།། 
དཀྱིལ་འཁོར་འཇུག་པ་ཞེས་བཤད་པ།། 
ཕྱག་རྒྱ་བཤད་པ་འདི་ཡིན་ནོ།། 
གཞན་དུ་ལུས་ཅན་ཐམས་ཅད་ཀྱིས།། 
ཆོ་ག་ཉམས་པས་འབྲས་བུ་མེད།། 
དབང་ཕྱུག་སོགས་རྒྱལ་གང་སུ་དག།
མི་ཡི་མཆོག་དང་མཚུངས་པ་འཐོབ།། 
འདི་ནི་དེ་ཡི་ཆོ་གའི་ལམ།། 
ས་སྟེངས་ན་ནི་གཞན་མ་མེད།། 
ཐམས་ཅད་དབང་ཕྱུག་གོ་འཕང་འཐོབ།། 
འཇིགས་པ་ཐམས་ཅད་རྣམ་པར་སྤངས།། 
ཕྱག་རྒྱ་འཆང་བར་གྱུར་པ་ཡིས།། 
སེམས་ཅན་ཐམས་ཅད་དབང་ཐོབ་འགྱུར།། 
ཚམ་ངམ་མཚན་ཉིད་ས་སྟེངས་སུ།། 
རྒྱས་པར་བཤད་ཀྱིས་ཚུར་ལ་ཉོན།། 
གང་ཞིག་བཅིངས་པ་ཙམ་གྱིས་ནི།། 
བསམ་མི་ཁྱབ་པའི་གོ་འཕང་འཐོབ།། 
གང་ཡང་ས་སྟེངས་གདུག་པ་ཅན།། 
ལྷ་དང་ཀླུ་དང་གནོད་སྦྱིན་དང་།། 
ལྟོ་འཕྱེ་སྲིན་པོ་མིའམ་ཅི།། 
འབྱུང་པོ་གདོན་དང་ཤ་ཟ་དང་།། 
གང་ཡང་བགེགས་གཞན་ལོག་པར་འདྲེན།། 
དེ་རྣམས་འཇོམས་པར་བྱ་བའི་ཕྱིར།། 
ཚམ་ངམ་འཛིན་པ་སློབ་པ་ཉིད།། 
གནས་གསུམ་ན་ནི་གནས་རྣམས་ལ།། 
མཉམ་གཞག་གྱུར་པར་རབ་སྦྱར་ནས།། 
དེ་ནི་བརླག་པར་འགྱུར་བའམ།། 
འཆི་བར་འགྱུར་བར་ཐེ་ཚོམ་མེད།། 
དམ་ཚིག་སྟེར་བའི་གནས་གནས་ལ།། 
སྤྱི་བོར་མེ་ཏོག་ཐལ་སྦྱར་ཏེ།། 
རྒྱལ་བ་ཐམས་ཅད་མཆོད་བྱས་ནས།། 
ཡང་དང་ཡང་དུ་ཕྱག་ཀྱང་བྱ།། 
དེ་ནས་མཉམ་པར་གཞག་གྱུར་པས།། 
ས་སྟེངས་ཕྱག་རྒྱ་འཆིང་བས་འཆིང་།། 
རྐང་པ་ཡ་གཅིག་བཏེག་ནས་སུ།། 
མ་རུངས་པ་ཡི་ལྟ་སྟངས་དབབ།། 
ཁྲོ་དང་བཅས་པས་གཞག་པར་བྱ།། 
རྐང་པའི་འོག་ཏུ་ལྟ་སྟངས་དབབ།། 
ལག་པ་གཡས་པ་བསྒྲེང་བར་བྱ།། 
གཡོན་པ་སྙིང་གར་ཡང་དག་གཞག།
རྐང་པ་བགྲད་ནས་གཞག་པར་བྱ།། 
སྐུ་ལས་ཧཱུྃ་ཡིག་འོད་ཟེར་འབར།། 
བརྟན་དང་གཡོ་བའི་བགེགས་སམ་གཞན།། 
འོག་ཏུ་བསྣུན་པར་ཡང་དག་གནས།། 
རྐང་པ་མནན་ནས་བསྣུན་པ་ཡིས།། 
ལྷ་དང་ལྷ་མིན་གཡོ་བར་བྱེད།། 
ས་གསུམ་ཡང་ནི་གཡོ་བ་དང་།། 
ཤིན་ཏུ་མི་བཟད་སྲེག་པར་བྱེད།། 
ཐམས་ཅད་བསྲེག་པར་གྱུར་པ་ན།། 
དེ་དང་ཉེ་བའི་དྲུང་དུ་འཁོར།། 
བདག་རང་ཁྲོ་བོ་ལྟ་བུ་ཡིས།། 
ཞགས་པའི་ཕྱག་རྒྱ་ཐོགས་ནས་ནི།། 
ཞགས་པའི་ཕྱག་རྒྱས་བཅིང་བར་བྱ།། 
ཕྱོགས་བཅུ་ཀུན་ན་གནས་པ་ཡི།། 
ཞགས་པའི་ཕྱག་རྒྱ་དེ་བཅིངས་ཏེ།། 
ཤིན་ཏུ་གདུང་བར་བྱེད་པའོ།། 
ཧ་ཧ་ཞེས་སྒྲོགས་རབ་ཏུ་འཕྲུལ།། 
ལ་ལ་ཐལ་བར་བརླག་པར་འགྱུར།། 
བདེ་གཤེགས་ཆེ་བའི་བདག་ཉིད་ཅན།། 
དེ་དག་ཐམས་ཅད་སྙན་པའི་ཚིག།
སྐལ་བ་ཆེན་པོ་བཀའ་བསྒོ་སྩོལ།། 
བདག་ཅག་ཁྱེད་ཀྱི་བཀའ་ལྟར་བགྱིད།། 
བདག་ནི་ཡིད་བཞིན་མ་ཡིན་པས།། 
བཀའ་བསྒོ་གཅོག་པར་མི་བགྱིད་དོ།། 
དེ་ནས་དེ་རྣམས་དམ་ཚིག་ནི།། 
བདེ་བར་གཤེགས་པ་ཆེན་པོས་གསུངས།། 
སངས་རྒྱས་ཆོས་དང་དགེ་འདུན་ཡང་།། 
ཁྱོད་ཀྱིས་ཡིད་ལ་བྱ་བར་འོས།། 
བཀའ་བསྒོ་གྱུར་པ་ཐམས་ཅད་ཀྱིས།། 
ཁྱོད་ཀྱིས་བསྟན་པ་རྣམས་ཀྱང་བསྲུངས།། 
སྔགས་པ་བདག་ཉིད་ཆེན་པོ་ཡི།། 
བཀའ་བསྒོ་བ་ནི་གཅག་མི་བྱ།། 
ཀུན་ལ་གནོད་པ་མི་བྱ་སྟེ།། 
བགེགས་ནི་ནམ་ཡང་མ་བྱེད་ཅིག།
སངས་རྒྱས་ཆོས་དང་ཡིད་ལྡན་པའི།། 
བཀའ་བསྒོ་བཅག་པར་མི་འགྱུར་རོ།། 
སྔགས་པ་ཡི་ནི་བཀའ་བསྒོ་བ།། 
ནམ་ཡང་བཅག་པ་མ་ཡིན་ཏེ།། 
གལ་ཏེ་གསོལ་བ་དོན་གཉེར་ན།། 
དམ་ཚིག་འདི་ལྟར་འབྲས་བུ་སྟེར།། 
གལ་ཏེ་ཁྱོད་ནི་བཀའ་གཅོག་ན།། 
སྔགས་པ་ཆེ་བའི་བདག་ཉིད་ཀྱིས།། 
སྔགས་པས་ཀྱང་ནི་ཧཱུཾ་བརྗོད་ན།། 
རྟག་ཏུ་ཐལ་བར་རློག་པར་འགྱུར།། 
འདི་ནི་དཔལ་ལྡན་རྡོ་རྗེ་འཆང་།། 
ཁྲོ་བོ་ཆེན་པོ་སྟོབས་པོ་ཆེ།། 
རྡོ་རྗེས་མགོ་བོ་ཨརྫ་ཀའི།། 
དོག་པ་བཞིན་དུ་འགེམས་པར་བྱེད།། 
དེ་དག་ཐམས་ཅད་མྱོས་ནས་སུ།། 
འཇིགས་པར་གྱུར་པས་ཚིག་སྨྲས་པ།། 
སྔགས་པས་ཇི་ལྟར་བཀའ་སྩལ་པའི།། 
བཀའ་བསྒོ་གཅོག་པར་མི་བགྱིད་དོ།། 
ཉིད་ལ་བཀུར་སྟི་ཇི་བཞིན་བགྱིད།། 
བསྲུང་བར་ཡང་ནི་ཤིན་ཏུ་བགྱིད།། 
རྟག་ཏུ་རྗེས་སུ་འབྲེལ་པར་ནི།། 
གྱུར་པར་སྔགས་པ་ལ་བགྱིད་དོ།། 
བདེ་བར་གཤེགས་པས་གསུངས་པའི་གནས།། 
དམ་པའི་ཆོས་ནི་བསྲུང་བར་བགྱིད།། 
བསྟན་པ་ཡང་ནི་བསྲུང་བར་ནི།། 
ཇི་སྲིད་གནས་ཀྱི་བར་དུ་བགྱིད།། 
དེ་ལྟར་བདེ་གཤེགས་ཀྱིས་བསྒོས་ཏེ།། 
དམ་ཚིག་ལ་ནི་ངེས་པར་སྦྱར།། 
བདག་ཉིད་ཆེན་པོ་རྡོ་རྗེ་ཅན།། 
བདེ་བར་གཤེགས་པ་ཚིམ་པར་མཛོད།། 
གལ་ཏེ་བགེགས་ཀྱིས་བསྟན་པ་ལ།། 
གནོད་པ་རུ་ནི་བྱེད་གྱུར་དང་།། 
གལ་ཏེ་སེམས་ཅན་རྣམས་ལ་ཡང་།། 
འགའ་ཞིག་གནོད་པར་བྱེད་པ་ཡི།། 
བདེ་གཤེགས་ཐུ་བོ་སྲས་གཅིག་པོ།། 
རྡོ་རྗེ་ཁྱོད་ནི་བདག་ཉིད་ཆེ།། 
ང་ཡི་བཀའ་ཡིས་རྟག་ཏུ་ནི།། 
ཁྱོད་ཀྱི་མགོ་བོ་རྡོ་རྗེས་འགེམས།། 
དེ་ནས་དཔལ་ལྡན་རྡོ་རྗེ་འཆང་།། 
མགུ་བར་གྱུར་པའི་ཐུགས་ཀྱིས་སུ།། 
སྐུ་ནི་སྟན་ལས་བཞེངས་མཛད་དེ།། 
བདེ་བར་གཤེགས་གསུངས་བཀའ་བསྒོ་བ།། 
ཐལ་མོ་སྦྱར་ཏེ་པུས་མོ་བཙུགས།། 
བཀའ་སྩལ་སྤྱི་བོར་འཇོག་པར་བགྱིད།། 
མགོན་པོ་ཁྱོད་ཀྱི་ཆོས་ཀྱི་སྲས།། 
བུ་ནི་བདག་ལ་བཀའ་བསྒོ་སྩོལ།། 
དུས་གསུམ་པ་ནི་བཀའ་བསྒོ་བ།། 
བདག་ནི་དེ་བཞིན་སྐྱོང་བར་བགྱིད།། 
དེ་ནས་རྡོ་རྗེ་རྒྱལ་ཆེན་བདག།
ཀུན་མཁྱེན་དཀྱིལ་འཁོར་སྤྱན་སྔ་རུ།། 
རྔ་སྒྲ་ཟབ་མོ་ཡི་ནི་དབྱངས།། 
སྙན་པའི་གསུང་ནི་བཀའ་སྩལ་པ།
གང་ཡང་རྫུ་འཕྲུལ་ཆེ་ཀུན་དང་།། 
གཞན་ཡང་བགེགས་དང་སྲིན་པོ་ཉོན།། 
སྔགས་པ་བདག་ཉིད་ཆེན་པོ་ཡི།། 
བཀའ་ནི་གཅག་པར་མི་བྱའོ།། 
གལ་ཏེ་བཀའ་ནི་གཅོག་བྱེད་ཅིང་།། 
གལ་ཏེ་སེམས་ཅན་གནོད་པ་དང་།། 
ས་སྟེངས་ཀྱི་ནི་དཀྱིལ་འཁོར་དུ།། 
གལ་ཏེ་བསྟན་ལ་གནོད་བྱེད་ན།། 
བདག་གི་རྡོ་རྗེ་འབར་བ་ཡིས།། 
སྲས་དང་དཔུང་དུ་བཅས་པ་ནི།། 
གང་ཡང་ལྷ་དང་ལྷ་མིན་གྱི།། 
ལྷ་ཡི་བཞོན་པའམ་ཡང་ན་གནས།། 
བདེ་གཤེགས་བཀའ་བསྒོ་ཡང་གནས་པས།། 
ཐམས་ཅད་ཐལ་བར་རློག་པར་བྱེད།། 
བདག་ཉིད་ཆེན་པོ་རྡོར་འབྱུང་བ།། 
དེ་ནས་དེ་རུ་ཚིག་སྨྲས་པ།། 
དཔའ་བོ་ཁྱོད་ཀྱིས་ཅི་བསྒོ་བ།། 
བདག་ཅག་བཀའ་བསྒོ་དབང་དུ་བགྱིད།། 
དེ་ནས་རྐང་པ་གཡོན་བརྐྱང་ནས།། 
ལག་པ་ཕན་ཚུན་བཅིངས་ནས་ནི།། 
བགེགས་ཡོད་པ་ཡི་གནས་སུ་བསྣུན།། 
དེ་ཉིད་ཀྱི་ནི་གཡས་ཀྱི་ནི།། 
འཁོར་ལོའི་ཕྱག་རྒྱས་བསྣུན་གྱུར་ན།། 
ཐལ་བའི་རྡུལ་དུ་རློག་པར་འགྱུར།། 
གལ་ཏེ་བགེགས་ནི་བྱེད་གྱུར་ན།། 
ས་བཅུའི་བྱང་ཆུབ་སེམས་དཔའ་ཡིས།། 
གལ་ཏེ་ཚངས་སོགས་གྱུར་པ་དང་།། 
ལྷ་ཡང་དེ་ནི་བརླག་པར་འགྱུར།། 
ལག་པ་གཡོན་པ་གནས་སུ་གཞག།
གཡས་པ་མགོ་བོར་བཞག་ནས་ནི།། 
འབྱུང་པོར་གྱུར་པའི་བགེགས་ལ་བསྣུན།། 
སླར་ཡང་གཡོན་པ་བསྡུས་ནས་ནི།། 
བསྐལ་པའི་མེ་ལྕེ་ལྟར་བྱུང་སྟེ།། 
རྡོ་རྗེའི་ཐལ་མོས་བསྣུན་པར་བྱ།། 
ས་གཞི་ཕྱེ་མ་ལྟར་འགྱུར་ཏེ།། 
གདུག་པའི་སེམས་ཅན་ལྟ་ཅི་སྨོས།། 
ཁྲོ་བའི་སོ་ཡིས་མ་མཆུ་མནན།། 
མིག་ནི་ཁྲོ་གཉེར་དང་ལྡན་པའི།། 
རྡོ་རྗེ་ཐལ་མོ་ལེགས་སྦྱར་བས།། 
སྲིད་གསུམ་ཐམས་ཅད་འཇོམས་པར་བྱེད།། 
ལུས་ཀྱི་གཡོན་པ་བརྐྱང་གྱུར་པས།། 
རྡོ་རྗེ་ཡི་ནི་ཕྱག་རྒྱས་བསྣུན།། 
སྲིད་གསུམ་ཐལ་བར་རློག་འགྱུར་ན།། 
གདུག་པའི་སེམས་ཅན་སྨོས་ཅི་དགོས།། 
རྐང་པ་མཉམ་པར་གནས་ནས་ནི།། 
མཛུབ་མོ་གཡོན་པ་དཔྲལ་བར་སྦྱར།། 
གཡས་པ་སྟེང་དུ་བཏེག་པ་ཡི།། 
མཛུབ་མོ་རྩེ་མོ་རབ་ཏུ་འབར།། 
བགེགས་ཡོད་པ་ཡི་གནས་སུ་བསྣུན།། 
ཞལ་ནས་ཡི་གེ་ཧཱུཾ་གིས་བརྒྱན།། 
རྩ་བའི་ཕྱག་རྒྱ་ཡིས་བསྣུན་པས།། 
ལུས་ནི་བསྐལ་པའི་མེ་ལྟར་བལྟ།། 
གལ་ཏེ་རྡོ་རྗེའི་ལུས་གྱུར་ཀྱང་།། 
དེ་ནི་བརླག་པར་འགྱུར་བ་ཡིན།། 
རྐང་པ་མི་མཉམ་གྱ་ཚོམ་གཞག།
ལག་པ་སྟེང་དུ་དབྱུག་པ་བསྒྲེང་།། 
གཡས་ཀྱིས་ཡོངས་སུ་བསྐོར་ནས་ནི།། 
བགེགས་ཀྱི་གཟུགས་ལ་སྣུན་པར་བྱེད།། 
དབྱུག་པའི་ཕྱག་རྒྱས་བསྣུན་པ་ཡིས།། 
འབར་བ་ལྟ་བུ་ལུས་ལས་བྱུང་།། 
ཐེ་ཚོམ་མེད་པར་ཐལ་བར་རློག།
གདོན་མི་ཟ་བར་འཆི་བར་འགྱུར།། 
གཡོན་བརྐྱང་བ་ཡི་རྐང་པ་མནན།། 
ལག་པ་གཡས་པ་མགོ་བོར་བཏེག།
གཡོན་པའི་རྐང་པ་བཏེག་ནས་ནི།། 
མི་སྡུག་ཞལ་ནས་ཧཱུྃ་བརྗོད་པས།། 
རི་རྒྱལ་ལྷུན་པོའང་འགས་པར་བྱེད།། 
རྒྱ་མཚོ་ཡང་ནི་སྐམ་པར་འགྱུར།། 
དཔལ་ལྡན་ཕྱག་རྒྱ་འདི་འཆང་བ།། 
འདི་ནི་བརྟུལ་ཞུགས་ལེགས་པར་གནས།། 
གང་ཡང་རིས་སོགས་བཤད་པ་དང་།། 
བགེགས་དང་ཤིན་ཏུ་མི་བཟད་རྣམས།། 
དེ་རྣམས་འཇོམས་པར་བྱ་བའི་ཕྱིར།། 
ཕྱག་རྒྱ་འདི་ནི་རབ་ཏུ་སྦྱར།། 
རས་བལ་འདའ་བ་རླུང་ཁྱེར་བཞིན།། 
དེ་དག་ཐམས་ཅད་ཐལ་བར་རློག།
ཡི་གེ་ཧཱུྃ་གི་སྒྲ་དང་ལྡན།། 
ཐོ་བ་མགོ་བོར་བཏེག་པར་བྱ།། 
གཡོན་པ་སྙིང་གར་ཡང་དག་གཞག།
སླར་ཡང་གཡས་པ་སྟེང་ན་གནས།། 
མཁས་པས་འཁོར་ལོར་གྱུར་པ་ཡིས།། 
མཉམ་པར་སྦྱར་བས་བསྣུན་བྱས་ན།། 
བགེགས་ཀུན་བརླག་པ་ཉིད་དུ་ནི།། 
མདོར་བསྡུས་ནས་ནི་བརྗོད་པར་བྱ།། 
ཕྱག་རྒྱ་མཚན་མ་གཞན་གྱིས་ནི།། 
གང་གིས་བཟློག་པར་མི་ནུས་པ།། 
གསུངས་པའི་ཕྱག་རྒྱ་འདི་ཡིས་ནི།། 
འདིར་ནི་འཇོམས་པར་ཐེ་ཚོམ་མེད།། 
ས་ལ་རྐང་པ་བཞག་ནས་ནི།། 
རྡོ་རྗེའི་ཕྱག་རྒྱ་ལེགས་པར་སྦྱར།། 
རྡོ་རྗེའི་མེ་ནི་འབར་བ་ལྟར།། 
བལྟས་ན་དེ་རུ་བདག་མེད་ཀྱང་།། 
ཁྲོས་པས་ཡ་སོས་མ་མཆུ་མནན།། 
གདུག་པའི་སེམས་ཅན་རྣམས་ལ་བསྣུན།། 
རྡོ་རྗེའི་ཕྱག་རྒྱ་བསྣུན་པ་ཡིས།། 
ཤིན་ཏུ་མི་བཟད་སྲེག་པར་འགྱུར།། 
ཤིན་ཏུ་མི་བཟད་བསྡུས་ནས་ནི།། 
བཀའ་བསྒོའི་ལམ་ནི་གདོན་པར་བྱེད།། 
སྔགས་པ་ཡིད་ལ་ཅི་འདོད་པ།། 
དེ་ཚེ་དེ་ལ་སྦྱིན་པར་བྱེད།། 
གཞན་དུ་འགལ་ཚབས་ཅན་འགྱུར་ཏེ།། 
སྔགས་པའི་ལུས་ནི་བརླག་པར་འགྱུར།། 
བསྐལ་པའི་མེ་དང་མཚུངས་གྱུར་པས།། 
ཧཱ་ཧཱ་ཞེས་སྒྲོགས་རྣམ་བརྒྱན་པ།། 
བློ་ལྡན་ཞགས་པའི་ཕྱག་རྒྱ་ཡིས།། 
ཀུན་ནས་འགུགས་པར་བྱེད་པ་ཡིས།། 
གལ་ཏེ་རྡོ་རྗེ་འཛིན་རང་ཡང་།། 
རལ་གྲིའི་ཕྱག་རྒྱ་བསྣམས་ནས་ནི།། 
སྔགས་པ་ཧཱུཾ་གིས་སྒྲོགས་པས་ཀྱང་།། 
དེ་ནི་བསྐམས་ནས་བརླག་པར་ནི།། 
ཐེ་ཚོམ་མེད་པར་འགྱུར་བ་རུ།། 
རྒྱལ་བ་མཆོག་གིས་རྟག་ཏུ་གསུངས།། 
རྐང་པ་མཉམ་པོར་གཞག་ནས་གནས།། 
མཆན་ཁུང་དག་ཏུ་ལག་པ་གཞུག།
སླར་ཡང་ལག་པ་དགབ་པར་བྱ།། 
སོ་ཡིས་མཆུ་མནན་དེ་བཞིན་ནོ།། 
སླར་ཡང་གཡོན་བརྐྱང་བ་ཡི་གནས།། 
ལག་པ་གཡས་པ་ཕྱར་ནས་ནི།། 
གཡོན་པ་སྙིང་གར་རྣམ་པར་དགོད།། 
བསྐལ་པའི་མེ་ནི་ལྟ་བུར་བྱུང་།། 
བགེགས་ཀྱི་གནས་སུ་བསྣུན་ནས་ནི།། 
དེ་མ་ཐག་ཏུ་ཐལ་བར་རློག།
རྐང་པ་ཁྱོག་པོར་བྱས་ནས་ནི།། 
ལག་པ་གཡས་དང་གཡོན་པ་ཉིད།། 
བརླ་ལ་བཟུང་ནས་བསྟོད་པར་བྱ།། 
ཁྲོས་པས་ཡ་སོས་མ་མཆུ་མནན།། 
འོག་ཏུ་ལྟ་སྟངས་དབབ་པར་བྱ།། 
བགེགས་རྣམས་ཐམས་ཅད་བསྡུས་ནས་ནི།། 
བློ་དང་ལྡན་པས་མཆན་ཁུང་གཞུག།
ཐམས་ཅད་གདུང་བ་ཉིད་དུ་འགྱུར།། 
གང་ཡང་ཀླུ་དང་སྲིན་པོ་དང་།། 
འཇིགས་པ་ཆེན་པོའི་བགེགས་དང་ནི།། 
གང་ཡང་སྐྱེ་བོ་རྣམ་འཚེ་བ།། 
ཕྱག་རྒྱ་འདི་ནི་སྦྱར་བ་ཡིས།། 
དེ་དག་ཐམས་ཅད་བརླག་པར་འགྱུར།། 
ལག་པ་རྒྱབ་ཏུ་བཏང་ནས་ནི།། 
གཡས་ཀྱིས་རྣམ་པར་བསྒྱུར་བར་བྱ།། 
ཡང་ན་མི་མཐུན་གྱ་ཚོམ་གནས།། 
རྡོ་རྗེ་ཐོ་བ་བརྡེག་པར་བྱ།། 
བགེགས་ཀྱི་གནས་སུ་ཉེར་སོང་སྟེ།། 
ཁྲོ་བོའི་ལྟ་སྟངས་དབབ་པར་བྱ།། 
གལ་ཏེ་ས་སྟེངས་རྡོ་རྗེ་འཛིན།། 
བགེགས་ཀྱི་གཟུགས་ལ་བསྣུན་ནས་ནི།། 
དེ་ནི་བརླག་པར་གྱུར་ནས་ནི།། 
འདི་ནི་ཐེ་ཙོམ་མེད་པར་འཆི།། 
གཡོན་བརྐྱང་བ་ཡི་རྐང་པ་ཡིས།། 
སྔགས་པ་ཤར་དུ་ཕྱོགས་གྱུར་པས།། 
ཞགས་པའི་ཕྱག་རྒྱ་གོ་ཆ་བཟང་།། 
མེ་ཡི་འོད་དང་མཚུངས་པར་འབར།། 
ས་བཅུའི་གནས་ཀྱི་དབང་ཕྱུག་གིས།། 
བགེགས་རྣམས་ཐམས་ཅད་འགུགས་པར་བྱེད།། 
ཀུན་ནས་འགུགས་པར་བྱས་ནས་ནི།། 
རལ་གྲི་ཕྱག་རྒྱ་གཅོད་པར་བྱེད།། 
ཐམས་ཅད་འགུགས་པར་གྱུར་པ་ན།། 
ཤིན་ཏུ་མི་བཟད་ཆོ་ངེས་འདེབས།། 
དེ་རིང་བདག་ཅག་རྣམས་ཀྱིས་དྲན།། 
མ་ལ་བུ་དང་བུ་མོ་རྣམས།། 
ཡང་ནི་སྡུག་བསྔལ་ཁྱེད་འདི་གཟིགས།། 
འདི་ནི་འཆི་བ་ཉིད་དུ་འགྱུར།། 
གལ་ཏེ་གསོན་པར་འདོད་ན་ནི།། 
བགེགས་ནི་རབ་ཏུ་མ་བྱེད་ཅིག།
སྔགས་པ་བདག་ཉིད་ཆེན་པོ་ཡི།། 
བཀའ་བསྒོ་གཅག་པར་མི་བྱའོ།། 
བགེགས་ཀྱི་ལག་ཏུ་གསོན་པར་གཞག།
སླར་ཡང་གཡས་ཀྱིས་སོང་བ་ཡིས།། 
རྐང་པས་མྱུར་དུ་མནན་པར་བྱ།། 
བདག་ཉིད་རི་རབ་ཏུ་གྱུར་པར།། 
བསམས་ནས་བདག་ཉིད་ཆེན་པོ་འདི།། 
ཁམས་གསུམ་དག་ནི་མ་ལུས་པར།། 
ཐམས་ཅད་མནན་པ་ཉིད་དུ་འགྱུར།། 
གང་ཡང་བགེགས་དང་ལོག་འདྲེན་གཞན།། 
སྔགས་པས་ཧཱུྃ་སྒྲ་སྒྲོགས་པ་ལས།། 
དེར་ནི་སླར་ཡང་གླགས་མི་ཚོལ།། 
གནས་པ་ཡང་དག་བཤད་པ་འདི།། 
གསང་སྔགས་ཀུན་གྱི་གསང་བ་ཡིན།། 
གལ་ཏེ་སྔགས་ཀྱི་འབྲས་འདོད་ན།། 
འདི་ནི་གང་ལའང་མི་བཤད་དོ།། 
རང་གི་བདག་ཉིད་ལྷ་ཡི་སྐུ།། 
དེ་ནི་ཕྱག་རྒྱ་དཀྱིལ་འཁོར་ལྡན།། 
རང་གི་མཚན་མ་ས་བོན་དང་།། 
རང་བཞིན་ཕྱི་རུ་བཅོས་པ་ནི།། 
རྟག་པར་རྒྱུན་དུ་བསྣུན་པར་བྱ།། 
གཞན་དུ་ན་ནི་འབྲས་བུ་མེད།། 
མདོར་བསྡུས་ནས་ནི་འདི་རུ་བུ།། 
བདག་གིས་གསང་བ་གསུངས་པ་ཡིན།། 
ཕྱག་རྒྱ་མཚན་མ་ཆོ་ག་ནི།། 
འདི་ནི་ཀུན་དུ་མ་འཆད་ཅིག།
གང་ཡང་སྡིག་ཅན་སེམས་ཅན་གཞན།། 
བླ་མ་ལ་སྨོད་འཇིགས་སུ་རུང་།། 
ཕ་དང་མ་ནི་མི་ཤེས་ཤིང་།། 
གང་ཡང་དཀོན་མཆོག་གསུམ་ལ་སྨོད།། 
འཇིགས་པའི་གཟུགས་ཅན་དད་པ་མེད།། 
གང་ཡང་མཚམས་མེད་ལྔ་བྱེད་པ།། 
སེམས་དཔའ་མེད་ཅིང་སྙོམ་པ་དང་།། 
སྤྲོ་བ་མེད་ཅིང་སྙོམ་ལས་ལྡན།། 
སེར་སྣའི་དྲི་མའི་འདམ་འདིར་བྱིང་།། 
གང་ཡང་རྟག་ཏུ་གནས་པ་ནི།། 
སངས་རྒྱས་ཀྱིས་གསུངས་གསང་བ་ནི།། 
དེ་རྣམས་ལ་ནི་བཤད་མི་བྱ།། 
གང་ཡང་གདུག་པའི་སེམས་ཅན་གཞན།། 
རྟག་ཏུ་སྡིག་པའི་ལས་ཅན་དེ།། 
ཁྲོ་བོའི་རྒྱལ་པོ་མི་བཟླ་ཞིང་།། 
དཀྱིལ་འཁོར་ཡང་ནི་བསྟན་མི་བྱ།། 
གསང་སྔགས་མི་ཤེས་ཕྱག་རྒྱ་མེད།། 
གང་ཡང་བླ་མ་སུན་འབྱིན་པ།། 
དེ་རྣམས་འགའ་ཡང་རྒྱལ་བ་ཡིས།། 
གསུངས་པའི་ནུས་པ་ཀུན་མི་སྤྱད།། 
གསང་བ་ཅུང་ཟད་གང་ཡོད་པ།། 
ཁྲོ་བོའི་མིང་ཅན་སྙིང་པོ་འདི།། 
སེམས་ཅན་རྣམས་ལ་ཕན་འདོད་པས།། 
དེ་ནི་མ་ལུས་བདག་གིས་བཤད།། 
གསང་བ་འདི་ལ་བརྟེན་ནས་ནི།། 
གང་ཡང་འདས་པའི་སངས་རྒྱས་དང་།། 
འགྲོ་ལ་ཕན་ཕྱིར་འབྱུང་འགྱུར་བའི།། 
གང་ཡང་མགོན་པོ་མ་བྱོན་པ།། 
འགྲོ་ལ་ཕན་པའི་ཚུལ་གྱིས་ནི།། 
མགོན་པོ་ད་ལྟར་བཞུགས་པ་གང་།། 
དེ་ཀུན་མགོན་པོས་བསམ་དུ་མེད།། 
ཡེ་ཤེས་རྟུལ་ཕོད་མཚུངས་པ་མེད།། 
རྣམ་པར་དཔྱད་ན་བསམ་དུ་མེད།། 
རྙོག་པ་མེད་པའི་དམ་ཆོས་ནི།། 
ཞིང་དུ་བཤད་པར་གྱུར་པ་ཡང་།། 
ཐམས་ཅད་དུ་ནི་བདུད་ལས་རྒྱལ།། 
གཟོད་ནས་ཞི་ལ་གནས་མེད་པ།། 
ཆོས་ཀྱི་འཁོར་ལོ་བསྐོར་བར་འགྱུར།། 
སྦས་གསང་མཉམ་པའི་ཡེ་ཤེས་ནས།། 
བདག་གིས་གང་ཡང་མ་བསྟན་པ།། 
ས་སྟེངས་དཀྱིལ་འཁོར་གསང་བ་སྟེ།། 
མ་ལུས་པར་ནི་བདག་གིས་གསུངས།། 
མགོན་པོ་གྲངས་མེད་འདས་པ་དང་།། 
གང་ཡང་འབྱུང་བར་འགྱུར་བ་གཞན།། 
འགྲོ་ལ་ཕན་ཕྱིར་འདི་བཞུགས་པའི།། 
གང་ཡང་ད་ལྟར་འབྱུང་འགྱུར་བའི།། 
ཀུན་གྱིས་གསང་བའི་ཡེ་ཤེས་གང་།། 
བསམ་གྱིས་མི་ཁྱབ་འབྲས་སྩོལ་བ།། 
གསང་བའི་ཡེ་ཤེས་ཕ་རོལ་གནོན།། 
དེ་དག་མ་ལུས་བདག་གིས་གསུངས།། 
གང་ཞིག་རྒྱུད་ཀུན་ཏུ་གསུངས་པ།། 
གསང་བ་མཆོག་གིས་རྨད་དུ་དབྱུང་།། 
དེ་དག་མ་ལུས་པ་རུ་གསུངས།། 
བསམ་མི་ཁྱབ་པའི་འབྲས་སྩོལ་བ།། 
ཐམས་ཅད་དབང་ཕྱུག་གོ་འཕང་འཐོབ།། 
བདེ་བ་ཐམས་ཅད་ཡང་དག་གཏད།། 
འཇིགས་པ་ཐམས་ཅད་རྣམ་བྲལ་བར།། 
ལུས་ཅན་ཐམས་ཅད་འབྱུང་བར་འགྱུར།། 
འདི་ནི་མྱུར་དུ་དངོས་གྲུབ་བྱེད།། 
བསམ་གྱིས་མི་ཁྱབ་འབྲས་བུ་སྩོལ།། 
སེམས་ཅན་ཐམས་ཅད་བསྲུང་བ་ཡི།། 
གསང་བའི་ཕ་རོལ་གནོན་པ་གསུངས།། 
དེ་བས་རྣམ་པ་ཐམས་ཅད་དུ།། 
གསང་བའི་གསང་བ་ཡང་དག་འབྱུང་།། 
རྟག་ཏུ་བག་ཡོད་པར་གྱུར་པས།། 
བསྲུང་བའི་དོན་དུ་རྒྱལ་བས་གསུངས།། 
སྔགས་པ་བདག་ཉིད་ཆེན་པོ་ཡིས།། 
མཆོག་ཏུ་ཡིད་འོང་ཡང་དག་བཤད།། 
གསང་བའི་ཡེ་ཤེས་རྟུལ་ཕོད་པ།། 
སྔགས་པས་མ་བསྒྲུབས་པ་ཡང་འགྲུབ།། 
གསང་བའི་ཡེ་ཤེས་ཕ་རོལ་གནོན།། 
གང་ལའང་བཤད་པར་མི་བྱ་སྟེ།། 
རྫོགས་སངས་རྐང་གཉིས་མཆོག་གིས་ནི།། 
མགོན་པོས་བསམ་གྱིས་མི་ཁྱབ་གསུངས།། 
རྒྱལ་པོ་མེད་ཅིང་གདུག་པའང་མེད།། 
བགེགས་དང་ལོག་པར་འདྲེན་པ་མེད།། 
སྲིན་པོ་གནོད་སྦྱིན་དབང་པོ་མེད།། 
གདུག་པའི་གཟའ་དང་མ་མོ་མེད།། 
དུས་མིན་འཆི་དང་འཇིགས་པ་མེད།། 
ནད་ཀྱིས་ཀུན་དུ་འཁྲུག་པ་མེད།། 
མཁའ་འགྲོ་མ་དང་ཤ་ཟའང་མེད།། 
སེང་གེ་སྟག་ལ་སོགས་པའང་མེད།། 
ཆུ་ཡི་འཇིགས་པ་ཆེན་པོའང་མེད།། 
རིམས་སོགས་འཇིགས་སུ་རུང་བའང་མེད།། 
གནོན་པོ་ལ་སོགས་ཀུན་ཀྱང་མེད།། 
དེ་བཞིན་ཐོག་གི་འཇིགས་པ་མེད།། 
མི་རྒོད་ཆོམ་རྐུན་ལ་སོགས་མེད།། 
གཞན་ཡང་དེ་བཞིན་ཡམས་མེད་ཅིང་།། 
དེ་རུ་མུ་གེའི་འཇིགས་པ་མེད།། 
བདུད་ཀྱི་འཇིགས་པའང་དེ་བཞིན་མེད།། 
ཡུལ་འཁོར་གཞན་གྱིས་འཇིགས་པ་མེད།། 
དེ་ལ་འགོ་ནད་འཇིགས་པ་མེད།། 
ལྷོག་པ་མཚན་བར་རྡོལ་བ་མེད།། 
ནད་ལ་སོགས་པ་ཐམས་ཅད་མེད།། 
གཞན་ཡང་འཇིགས་པར་བྱེད་པ་མེད།། 
ས་གཞི་ཐམས་ཅད་ཡོད་པ་ཡི།། 
ས་གཞི་སྟེང་འདིར་གནས་པ་ཡི།། 
འདི་ནི་གང་གི་ལག་ན་གནས།། 
གང་གི་སྙིང་གར་གནས་པ་དེ།། 
འཇིགས་པ་ཐམས་ཅད་རྣམ་བྲལ་བས།། 
མི་ཡི་སྐྱེས་བུ་ཐོབ་པར་འགྱུར།། 
བདག་གིས་དཀའ་བས་རབ་བཙལ་ཏེ།། 
དེ་བཞིན་སྲོག་ལ་ལྟོས་མེད་པར།། 
མགོན་པོ་གྲངས་མེད་རབ་མཉེས་པས།། 
གོ་འཕང་མཆོག་འདི་ཐོབ་པར་འགྱུར།། 
ཡེ་ཤེས་ཤིན་ཏུ་རྙེད་དཀའ་བའི།། 
ཡང་དག་འདི་ནི་བདག་གིས་འཐོབ།། 
སེམས་ཅན་དོན་དུ་བསམ་མེད་པར།། 
གྲངས་མེད་བཞིན་དུ་རྣམ་པར་གནས།། 
ད་ལྟར་བདག་གིས་སངས་རྒྱས་ཉིད།། 
བྱང་ཆུབ་སྙིང་པོར་ཡང་དག་བཞུགས།། 
ཕྱག་རྒྱ་འདི་ནི་བསྟན་པ་ཡིས།། 
ཡང་དག་པར་ན་བདུད་ལས་རྒྱལ།། 
སྲིད་གསུམ་འདི་ནི་འཇིགས་པ་འཁྲིགས།། 
སེམས་ཅན་སྡུག་བསྔལ་ཡང་དག་ཁེངས།། 
འཇིག་རྟེན་གསུམ་ན་འབད་པ་ཡིས།། 
བདག་གིས་མ་ལུས་པར་བསྒྲལ་ཏོ།། 
མ་ལུས་སངས་རྒྱས་ཆེ་བའི་བདག།
སེམས་ཅན་དོན་དུ་བསྟན་པ་ཡིས།། 
དེ་དག་ཐམས་ཅད་བདག་གིས་ནི།། 
ཕྱག་རྒྱ་འདི་ཡི་མཐུ་ཡིས་བྱས།། 
མཚུངས་མེད་ཡེ་ཤེས་ས་ཐོབ་ཅིང་།། 
ས་སྟེངས་ཀུན་མཁྱེན་ས་ཐོབ་པས།། 
དེ་བས་བདག་ནི་ཀུན་མཁྱེན་མཛོད།། 
དམ་པའི་གོ་འཕང་བགྲོད་ནས་བཞུགས།། 
སྣ་ཚོགས་འཇིག་རྟེན་འགྲོ་ཤེས་ནས།། 
དམྱལ་བ་ལ་སོགས་འཇིགས་པ་ཡིས།། 
སྡུག་བསྔལ་གྱིས་གདུངས་མཐོང་ནས་ནི།། 
ཐུགས་རྗེར་ལྡན་པའི་ཐུགས་ཀྱིས་སུ།། 
གསང་སྔགས་ཚུལ་གྱིས་འབྲས་འབྱུང་བ།། 
བསམ་མི་ཁྱབ་པའི་དམ་ཆོས་བཤད།། 
ཇི་བཞིན་གསུངས་པའི་འཇིག་རྟེན་གསུམ།། 
ཡང་དག་ཡེ་ཤེས་རྣམ་པར་བསྒྱིངས།། 
གསང་སྔགས་ཆོ་ག་རྒྱས་པར་ནི།། 
དེ་ནི་འདི་རུ་བདག་གིས་གསུངས།། 
དེ་བས་རྣམ་པ་ཐམས་ཅད་ཀྱིས།། 
བདག་གིས་དམ་ཆོས་བཤད་པ་འདི།། 
རྟག་ཏུ་བག་ཡོད་པར་གྱུར་པས།། 
ཆོ་ག་རྒྱས་པར་བཤད་པར་བྱ།། 
གསང་བའི་ཕྱག་རྒྱས་རབ་གསུངས་པ།། 
དམ་ཚིག་མི་ཤེས་ལ་མི་བཤད།། 
སངས་རྒྱས་ཐམས་ཅད་བསླུས་གྱུར་ཅིང་།། 
གསང་སྔགས་འབྲས་བུ་མི་འབྱུང་ངོ།། 
དེ་རྣམས་ངན་འགྲོར་ལྟུང་འགྱུར་གྱི།། 
འབྲས་བུ་གཞན་དུ་འབྱུང་བ་མེད།། 
གལ་ཏེ་སེམས་ཅན་ཐམས་ཅད་ནི།། 
དམ་ཚིག་ཉམས་པར་གྱུར་ན་ནི།། 
འབད་པས་བླ་མ་མཉེས་བྱས་ནས།། 
ས་སྟེངས་དམ་ཚིག་གཟུང་བར་བྱ།། 
གསང་བ་ས་སྟེངས་བཤད་པ་ཡི།། 
ཕྱག་རྒྱ་དེ་ནས་བཅིང་བར་བྱ།། 
དེ་ལྟར་བྱས་པའི་ཆོ་ག་ཤེས།། 
སྔགས་དང་ཕྱག་རྒྱ་ཤིན་ཏུ་སྦྱར།། 
བསམ་མི་ཁྱབ་པའི་སྐུ་འཐོབ་སྟེ།། 
གཞན་དུ་ན་ནི་འབྲས་མེད་འགྱུར།། 
དེ་ནས་བཅོམ་ལྡན་ཤཱཀྱ་ཐུབ།། 
ཐུགས་རྗེ་དང་ནི་ལྡན་པའི་ཐུགས།། 
རྡོར་བྱུང་བདག་ཉིད་ཆེན་པོ་ལ།། 
སྙན་པའི་ཚིག་གིས་བཀའ་སྩལ་པ།། 
གསང་སྔགས་དོན་ཀུན་གྲུབ་བྱེད་པ།། 
བཤད་པར་བྱ་ཡིས་ཚུར་ལ་ཉོན།། 
བསམ་མི་ཁྱབ་པའི་འབྲས་བུ་མང་།། 
ཡང་ནི་བདེ་བར་གཤེགས་པས་གསུངས།། 
བསམ་གྱིས་མི་ཁྱབ་ལས་སྣ་ཚོགས།། 
བསམ་གྱིས་མི་ཁྱབ་འབྲས་བུ་གནོན།། 
གསང་སྔགས་འཆང་བ་འདི་དག་ལྡན།། 
དེ་ཕྱིར་འདི་ཡང་བསམ་མི་ཁྱབ།། 
གང་གིས་རྫོགས་སངས་རྒྱས་གསུངས་པ།། 
རྫུ་འཕྲུལ་ཆེན་པོ་རྒྱལ་གྱུར་པ།། 
བསྲུང་བའང་འགའ་ཞིག་འཇིག་རྟེན་ནི།། 
ཐམས་ཅད་ཆགས་པས་གཟིར་གྱུར་པ།། 
དེ་ནི་བཤད་པར་བྱ་ཡིས་བུ།། 
ཕན་པར་གྱུར་པའི་ཡིད་ཀྱིས་ཉོན།། 
མཐོང་བའི་ཆོས་ལ་འབྲས་བུ་ནི།། 
གཞན་དུ་འབྲས་བུ་མེད་པར་འགྱུར།། 
དེ་ནས་བཅོམ་ལྡན་འདས་ཤཱཀྱ་ཐུབ་པས་དེའི་ཚེ་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་རོལ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
སྙོམས་པར་ཞུགས་ནས་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ།
ངན་འགྲོ་ཐམས་ཅད་རྣམ་པར་གྲོལ་བར་བྱེད་པ།
ཚེ་དང་ནད་མེད་པ་ལ་སོགས་པ་ནད་ཐམས་ཅད་རབ་ཏུ་ཞི་བར་བྱེད་པ།
མཆོག་ཏུ་སངས་རྒྱས་པ་དེ་བཞིན་གཤེགས་པ་ཐམས་ཅད་ཀྱི་སྙིང་པོ་གསང་སྔགས་ཀྱི་རྒྱལ་པོ་འདི་བཀའ་སྩལ་པ།
ན་མཿ་སརྦྦ་ཤཱ་པ་རི་པཱུར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཨ་ཙ་ལ་ཀཱ་ཎ།
ནཊྚནཊྚ།
མོཊྚ་མོཊྚ།
མཊྚ་མཊྚ།
ཏཊྚ་ཏཊྚ།
ཏིཥྛ་ཏིཥྛ།
ཨཱ་བེ་ཤ་ཨཱ་བེ་ཤ།
ཨཱཿ་མཏྟ་མཱ་ལ་ཀ།
དྷ་ཎ་དྷ་ཎ།
ཏྲྀ་ཎི་ཏྲྀ་ཎི།
ཁཱ་ད་ཁཱ་ད།
བི་གྷྣཱཾ་མཱར་ཡ་མཱ་ར་ཡ།
དུཥྚཾ།
རཀྵ་རཀྵ།
སཏཾ།། 
ཀུ་རུ་ཀུ་རུ།
ཀི་རི་ཀི་རི།
མ་ཧཱ་བི་ཛ་ཡ་བཛྲ་ཕཊ།
ཧཱུྃ་ཧཱུྃ་ཧཱུྃ།
ཏྲྀ་བ་ལི་ཏ་རྃ་ག།
ནརྟ་ཀ།
ཧྃ་ཧྃ་ཧྃ།
ཨ་ཙ་ལ་ཙེ་ཊ་ཕཊ་ཕཊ་ཡཿ།
ཨཱཿ་ཧཱུྃ་ཨ་སམྃ།
ཏྲི་ཀ་ཏྲཱ་ཊ།
མ་ཧཱ་པ་ལ་ཤཱ་ཏ་ཡ།
ས་མཱ་ན་ཡ།
ཏྲཱྃ་མཱྃ་ཧཱྃ།
ཤུདྷྱ་ཏུ་ལོ་ཀཿ།
ཏུཥྱ་ཏུ་བཛྲཱི་ན་མོ་སྟྭ་པྲ་ཏི་ཧ་ཏ་བ་ལེ་བྷྱཿ།
ཛྭཱ་ལ་ཛྭཱ་ལ།
ཏྲཱ་ཊ་ཨ་ས་ཧ་ན་མཿ་སྭཱ་ཧཱ།
བཅོམ་ལྡན་འདས་ཀྱིས་མཆོག་ཏུ་གསང་བ་ཆེན་པོའི་སྙིང་པོ་འདི་གསུངས་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་ཏེ།
འགུལ།
རབ་ཏུ་འགུལ།
ཀུན་དུ་རབ་ཏུ་འགུལ།
ཆེམ་ཆེམ།
རབ་ཏུ་ཆེམ་ཆེམ།
ཀུན་དུ་རབ་ཏུ་ཆེམ་ཆེམ།
གཡོས་རབ་ཏུ་གཡོས།
ཀུན་དུ་རབ་ཏུ་གཡོས།
ལྡེག་རབ་ཏུ་ལྡེག།
ཀུན་དུ་རབ་ཏུ་ལྡེག།
འཁྲུགས་རབ་ཏུ་འཁྲུགས།
ཀུན་དུ་རབ་ཏུ་འཁྲུགས།
འུར་འུར།
རབ་ཏུ་འུར་འུར།
ཀུན་དུ་རབ་ཏུ་འུར་འུར།
ཤར་ཕྱོགས་མཐོ་ན་ནུབ་ཕྱོགས་དམའ།
ལྷོ་ཕྱོགས་མཐོ་ན་བྱང་ཕྱོགས་དམའ་སྟེ་སྣང་བ་ཆེན་པོ་འཇིག་རྟེན་དུ་བྱུང་བར་གྱུར་ཏོ།། 
གཞན་ཡང་ངོ་མཚར་རྨད་དུ་བྱུང་བ་འཇིག་རྟེན་དུ་མཐོང་ངོ།། 
བགེགས་དང་ལོག་འདྲེན་ཐམས་ཅད་དང་།། 
གང་ཡང་སྲིན་པོ་འཇིགས་པ་དང་།། 
ཤ་ཟ་གདུག་པའི་སེམས་ཅན་དང་།། 
གང་ཡང་བདུད་དང་འཇིགས་སུ་རུང་།། 
གནོད་སྦྱིན་ཀླུ་དང་མིའམ་ཅི།། 
གྲུལ་བུམ་དང་ནི་ལུས་སྲུལ་པོ།། 
གང་ཡང་ལྷ་མིན་ཚོགས་དང་ཡང་།། 
གང་ཡང་གཟའ་དང་མ་མོ་རྣམས།། 
རས་བལ་འདའ་བ་རླུང་ཁྱེར་བཞིན།། 
དེ་དག་ཐམས་ཅད་ཐལ་བར་རློག།
ཟབ་མོ་ཡི་ནི་དབྱངས་ཀྱི་སྒྲ།། 
ཕྱོགས་ཀུན་དུ་ནི་གྲགས་པར་གྱུར།། 
འཇིགས་པ་ཆེན་པོའི་སྐར་མདའ་ལྟུང་།། 
འཇིགས་སུ་རུང་བའི་གློག་ཀྱང་འཁྲུགས།། 
ས་གཞི་ཐམས་ཅད་འབར་བ་ལྟར།། 
ས་སྟེངས་ཀུན་ན་མེ་ཕུང་ངོ།། 
ཕྱོགས་ཀུན་འཇིགས་པ་ཆེན་པོར་གྱུར།། 
ས་གཞི་དཀྱིལ་འཁོར་ཀུན་འཁྲུགས་གྱུར།། 
མུན་ནག་འཇིགས་པ་ཆེན་པོ་རུ།། 
ས་གཞི་དཀྱིལ་འཁོར་མཐོང་བར་གྱུར།། 
སངས་རྒྱས་ཉན་ཐོས་ལྷ་དང་ནི།། 
བྱང་ཆུབ་སེམས་དཔའ་རྫུ་འཕྲུལ་ཆེ།། 
ལམ་གོལ་བ་ཡི་ཡིད་ཅན་ལ།། 
དེ་དག་ཐམས་ཅད་ངོ་མཚར་འགྱུར།། 
ཀུན་མཁྱེན་སྤྱན་སྔར་འདུག་ནས་ནི།། 
སྙན་པ་ཡི་ནི་ཚིག་འདི་གསོལ།། 
ཀུན་མཁྱེན་བཀོད་པ་བསྡུ་བར་མཛོད།། 
སེམས་ཅན་སྡུག་བསྔལ་ཀུན་དུ་འཁྲུགས།། 
ས་གཞི་སྙིང་པོར་གྱུར་པ་འདིར།། 
ཚུལ་འདི་བཟོད་པར་མི་ནུས་སོ།། 
དེ་ཀུན་ཀུན་མཁྱེན་བཞེངས་ནས་ནི།། 
ཏིང་ངེ་འཛིན་ནི་སྟོང་འགྱུར་བས།། 
སྐྱོབ་པ་བྱང་ཆུབ་སེམས་དཔའ་ཡི།། 
སྙན་པའི་ཚིག་གིས་བཀའ་སྩལ་པ།། 
བྱང་ཆུབ་སེམས་དཔའ་མ་འཇིགས་ཤིག།
གང་ཡང་འཇིགས་པས་གཟིར་བའི་ལྷ།། 
གཞན་ཡང་གདུག་པའི་སེམས་ཅན་ནི།། 
འཇིག་རྟེན་པ་དང་རྒྱུ་མི་རྒྱུ།། 
རྫོགས་སངས་རྐང་གཉིས་དམ་པ་ཡིས།། 
འདི་ནི་བསམ་དུ་མེད་པར་བཤད།། 
དེ་ནས་སེམས་ཅན་ཐམས་ཅད་ཀྱིས།། 
བདེ་བ་ཐམས་ཅད་ཡང་དག་འཐོབ།། 
ཐམས་ཅད་དབང་ཕྱུག་གོ་འཕང་འཐོབ།། 
སྡུག་བསྔལ་ཐམས་ཅད་རྣམ་པར་སྤངས།། 
བསམ་པ་ཐམས་ཅད་རྫོགས་ནས་ནི།། 
དེ་མ་ཐག་ཏུ་ས་སྟེངས་འགྱུར།། 
ཁྲོ་བོའི་རྒྱལ་པོའི་སྙིང་པོ་འདི།། 
རྒྱལ་བ་མཆོག་གིས་རྟག་ཏུ་གསུངས།། 
སྟོབས་ཆེན་འདི་ནི་མི་མཐོང་བས།། 
ཁྲོ་བོའི་རྒྱལ་པོ་རང་ཉིད་གནས།། 
གནས་མེད་པ་ལ་སྦྱར་མི་བྱ།། 
གསང་སྔགས་གསང་བ་ཕ་རོལ་གནོན།། 
རང་ཉིད་དེ་བཞིན་གཤེགས་པ་སྟེ།། 
འདི་ནི་ཁྲོ་བོའི་གཟུགས་ཀྱིས་བཞུགས།། 
ལས་རྣམས་སྣ་ཚོགས་ཡང་དག་ལྡན།། 
གསང་སྔགས་འདི་ནི་བཟླས་པས་འགྲུབ།། 
མཚམས་མེད་ལྔ་པོ་བྱས་པ་ཡང་།། 
འདི་ཡིས་མྱུར་དུ་འགྲུབ་པར་འགྱུར།། 
ཚེས་གྲངས་མེད་ཅིང་རྒྱུ་སྐར་མེད།། 
སྨྱུང་གནས་ཡང་ནི་མེད་པར་མཛད།། 
ཁྲུས་ཀྱི་བྱ་བ་ཐམས་ཅད་མེད།། 
དྲི་སོགས་ཆོ་གའི་རིམ་པ་མེད།། 
རས་རིས་མེད་ཅིང་གནས་ཡོད་མིན།། 
དུས་ཀྱི་ཆོ་གའི་རིམ་པ་མེད།། 
སྡིག་པ་ཀུན་དང་ལྡན་པས་ཀྱང་།། 
གང་དུ་ཡང་དག་གནས་སྒྲུབ་པ།། 
སླར་ཡང་བཅོམ་ལྡན་འདས་ཀྱིས་ནི།། 
ཐུགས་རྗེ་དང་ནི་ལྡན་པའི་ཐུགས།། 
རྡོར་འབྱུང་ཆེ་བའི་བདག་ཉིད་ལ།། 
སྙན་པའི་ཚིག་གིས་བཀའ་སྩལ་པ།། 
གསང་སྔགས་རྒྱལ་པོ་རྫུ་འཕྲུལ་ཆེ།། 
ཁྲོ་རྒྱལ་ཉེ་བའི་སྙིང་པོ་ནི།། 
དངོས་གྲུབ་མྱུར་དུ་སྩོལ་མཛད་པ།། 
བཤད་པར་བྱ་ཡིས་བུ་ཚུར་ཉོན།། 
ཡིད་ལ་འདོད་པའི་ཆོ་ག་ཉིད།། 
བསམ་གྱིས་མི་ཁྱབ་ལས་དང་ལྡན།། 
གསང་སྔགས་ཆེན་པོ་འདི་བསྒྲུབས་ནས།། 
བསམ་གྱིས་མི་ཁྱབ་འབྲས་བུ་སྟེར།། 
རྫོགས་སངས་མཆོག་ཏུ་གསང་བ་ནི།། 
བརྟན་དང་གཡོ་བས་མི་ཤེས་པ།། 
བསམ་པ་ཐམས་ཅད་རྫོགས་མཛད་ན།། 
རྒྱལ་བ་མཆོག་གིས་རྟག་ཏུ་གསུངས།། 
ན་མཿ་སརྦྦ་ཤཱ་པ་རི་པཱུར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ་ཏྲ་ཊ།
ཨ་མོ་གྷ་ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུཾ།
ཏྲཱ་ས་ཡ་ཧཱུཾ།
ཏྲ་ཀ་ཧཱྃ་མྃ།
ཕྱག་ན་རྡོ་རྗེའི་འདིར་འདི་ཡི།། 
ཁྲོ་བོ་ཆེན་པོའི་ཉེ་སྙིང་ངོ།། 
ལས་ཀུན་ནུས་པ་ཅན་འདི་ནི།། 
སྔགས་ཀྱི་རྒྱལ་པོ་རྫུ་འཕྲུལ་ཆེ།། 
ཡིད་འདོད་བསམ་གྱིས་མི་ཁྱབ་པ།། 
མ་བསྒྲུབས་པ་ཡི་ལས་ཀྱང་བྱེད།། 
རྒྱུད་རྒྱལ་གཞན་པ་རྣམས་སུ་ནི།། 
ཆོ་ག་རྒྱས་པར་གསུངས་པ་གང་།། 
འདི་ཉིད་ཀྱི་ནི་ཆོ་ག་ཡིས།། 
དེ་ཡང་གྲངས་མེད་བསྒྲུབ་པར་བྱ།། 
ཁྲོ་བོའི་མངག་གཞུག་བཀའ་ཉན་པ།། 
ཕོ་ཉ་ཕོ་མོ་རྫུ་འཕྲུལ་ཆེ།། 
ཆོ་ག་འདི་ཡི་རིམ་པ་ཡིས།། 
དེ་ཡང་ཇི་ལྟར་རིགས་པས་སྒྲུབ།། 
གང་ཡང་འཇིག་རྟེན་པ་ཡི་ལྷ།། 
གང་ཡང་ཁྱབ་འཇུག་ལ་སོགས་ཀླུ།། 
གཟའ་དང་རྒྱུ་སྐར་སོགས་ཐམས་ཅད།། 
གྲུལ་བུམ་དང་ནི་ལུས་སྲུལ་པོ།། 
གནོད་སྦྱིན་ལྷ་མིན་མིའམ་ཅི།། 
གནོད་སྦྱིན་མོ་དང་ཤ་ཟ་དང་།། 
གང་ཡང་སྲིན་པོ་དང་ནི་མི།། 
དྲང་སྲོང་མཁའ་འགྲོ་མ་དེ་བཞིན།། 
མ་མོ་དང་ནི་སྲིན་མོ་ཉིད།། 
གང་ཡང་འཇིག་རྟེན་པར་བཤད་པ།། 
དེ་ཡང་ཆོ་ག་འདི་ཉིད་ཀྱིས།། 
ཐེ་ཚོམ་མེད་པར་བསྒྲུབ་པར་བྱ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ་སརྦྦ་ཏ་ཐཱ་ག་ཏེ་བྷྱཿ་སརྦྦ་ཐཱ།
ཧ་ན་ཧ་ན།
མཱ་ར་ཡ་ཛྙཱ་ན་ཁངྒ་ཕཊ།
རལ་གྲིའི་ཕྱག་རྒྱའི་སྔགས་སོ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
གྲཱིཧྞ་གྲཱིཧྞ།
ཀཌྷ་ཀཌྷ།
པཱ་ཤེ་ན།
བནྡྷ་བནྡྷ།
མ་ཧཱ་མ་ཏྱེ་དྷ་རྨྨ་ཏེ་སྭཱ་ཧཱ།
ཞགས་པའི་ཕྱག་རྒྱའི་སྔགས་སོ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
རཀྵ་རཀྵ།
ཧ་ན་ཧ་ན།
ཀུཊྚ་ཀུཊྚ།
མཱ་ར་ཡ་མཱ་ར་ཡ།
དུཥྚ་བི་ནཱ་ཡ་ཀཾ་ཧཱུྃ་ཛཿ།
གོ་ཆའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
དྷ་ར་དྷ་ར།
བཛྲཱ་ནཱི་ལ་ཁཌྒ་པཱ་ཤ་དྷ་རཱ་དྷ་ཡ་སྭཱ་ཧཱ།
སྤྱི་གཙུག་གི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
བྷཉྫ་བྷཉྫ།
ད་ཧ་པ་ཙ་བྷ་སྨཱི་ཀུ་རུ།
ཧ་ན་ཧ་ན།
བཛྲཱ་གྣི་ནཱ་ཧཱུྃ་ཕཊ།
ཐོ་བའི་ཕྱག་རྒྱའི་སྔགས་སོ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཤཱནྟ་མཱུ།
ད་ཧ་ད་ཧ།
ས་དྷ་ཡ་ས་དྷ་ཡ།
ཛ་ཡ་ཛ་ཡ།
བི་ཛ་ཡ་བི་ཛ་ཡ་ཀཱིརྟྟི་སྭཱ་ཧཱ།
མགོ་བོའི་ཕྱག་རྒྱའི་སྔགས་སོ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
བྷཱུ་ར་དྷ་ར་ཨ་ཙིནྟྱ་པ་ལ་བི་ཀྲ་མ།
ཨོཾ་བྷཱུརྦྷུ་བ།
རཀྵ་རཀྵ་སརྦྦཾ་སྭ་ཧ།
རྡོ་རྗེའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
བཛྲ་ཧྲྀཏ།
ད་མ་ད་མ་ཧཱུྃ།
བཛྲ་མ་ཏྱིཾ་གི་སྭཱ་ཧཱ།
སྙིང་གའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཧཱུྃ་ད་ཧ་ད་ཧ།
ཀིཾ་ཙི་རཱ་ཡ་སི།
ཨཱ་ན་ཡ་ཤི་གྷྲྃ་རཀྵ་རཀྵ།
བན་དྷ་བན་དྷ།
དུཥྚཱྃ་ད་མ་ད་མ་སྭཱ་ཧཱ།
ཕྱོགས་བཅིང་བའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཨོཾ་དྷུ་ན་དྷུ་ན།
མ་ཧཱ་པཱ་ཤ་ཁཌྒ་དྷ་ར།
སརྦྦ་སཱ་པ་རི་པཱུ་ར་ཀེ་བྷྱཿ་སྭཱ་ཧཱ།
བཀའ་རྟགས་ཀྱི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ག་ག་ན་གཾ་དྷོད་བྷ་བེ་མ་ཧཱ་ས་མ་ཡ།
པ་རི་པཱུ་ར་ཀེ་སྭཱ་ཧཱ།
དྲིའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏོ་བྷྱཿ།
སརྦྦ་ཐཱ།
བི་ཤུད་དྷི་ཛྙཱ་ནཱརྩྪི་སཾ་བྷ་བེ་ག་ག་ན་ནཱནྟཿ་སྭཱ་ཧཱ།
མར་མེའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཤུད་དྷ་དྷརྨྨ་ཏེ་ཤུད་དྷྱ་ཤུད་དྷྱ།
གྲཱིཧྞ་གྲཱིཧྞ།
སརྦྦ་སཱ་པ་རི་པཱུ་ར་ཀེ་སྭཱ་ཧཱ།
གཏོར་མའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
བི་ཤུད་དྷ་མ་ཧཱ་ཛྙཱ་ན་སཾ་བྷ་བེ་དཱིཔྟ་དཱིཔྟ།
མ་ཧཱ་ན་ཡེ་སྭཱ་ཧཱ།
བདུག་པའི་ཕྱག་རྒྱའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ག་ག་ན་བི་ཀྲནྟ་གཱ་མ་ནི་མ་ཧཱ་ཤུད་དྷ་ན་ཡེ་སྭཱ་ཧཱ།
མེ་ཏོག་གི་ཕྱག་རྒྱའི་སྔགས་སོ།། 
ན་མཿ་སརྦྦ་ཤཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཧ་ན་ཧ་ན།
པ་ར་མ་བི་ཤུད་དྷེ།
དྷརྨྨ་ན་ཡེ་པ་རི་པཱུ་ར་ཀེ་སྭཱ་ཧཱ།
ཞལ་ཟས་ཀྱི་ཕྱག་རྒྱའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཨཱཿ་སཏྭ་ཧི་ཏོ།
དྱཏ།
ད་མ་ད་མ།
སརྦྦ་སཱ་པ་རི་པཱུ་ར་ཀེ་སྭཱ་ཧཱ།
དཔའ་བོ་ཆེན་པོ་སྤྱན་དྲང་བའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏ་བྷྱཿ།
སརྦྦ་ཐཱ།
བི་ཤུད་དྷ་བི་ཤུད་དྷ།
སཏྭ་སྃ་བྷ་བེ་ཨཱ་ན་ཡ།
ཨ་ནཾ་ཡ།
མ་ཧཱ་ན་ཡེ་སྭཱ་ཧཱ།
བྱང་ཆུབ་སེམས་དཔའ་སྤྱན་དྲང་བའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
བི་ཤུད་དྷ་སཏྭ།
ཧ་ཧ།
ཧ་ན་ཧ་ན།
ད་མ་ད་མ།
མ་ཧཱ་ན་ཡེ་སྭཱ་ཧཱ།
ཉན་ཐོས་སྤྱན་དྲང་བའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཨོཾ་བཛྲ་ཨཱ་ཀརྵ་ཡ།
ཤཱི་གྷྲྃ།
ད་ཧ་ད་ཧ།
པ་ཙ་པ་ཙ།
མ་ཧཱ་ན་ཡ་བ་རི་བཱ་རེ་སྭཱ་ཧཱ།
ཕོ་ཉ་མོ་ལ་སོགས་པ་སྤྱན་དྲང་བའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
མ་ཐ་མ་ཐ།
ཨཱ་ན་ཡ་ཨཱ་ན་ཡ།
པྲ་བེ་ཤ་ཡ་པྲ་བེ་ཤ་ཡ།
སརྦྦ་བྷཱུ་ཏཱཾ་སརྦྦ་དེ་བཱཾ།
ཏམ་ཏམ།
མ་ཧཱ་ན་ཡ་པ་རི་བཱ་རེ་ཧཱུྃ་སྭཱ་ཧཱ།
འཇིག་རྟེན་པ་རྣམས་སྤྱན་དྲང་བའི་སྔགས་སོ།། 
ན་མཿ་སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ས་ཏྱ་ས་ཏྱ།
མ་ཧཱ་ས་ཏྱ།
ད་མ་ད་མ།
མ་ཧཱ་ད་མ།
ཨཱ་ཀརྵ་ཡ།
ཨཱ་ཀརྵ་ཡ།
ས་ཏྱ་བཱ་དི།
མ་ཧཱ་ན་ཡ་བི་ཤུད་དྷེ་སྭཱ་ཧཱ།
དྲང་སྲོང་རྣམས་སྤྱན་དྲང་བའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཛ་ཡ་ཛ་ཡ།
བི་ཛ་ཡ་བི་ཛ་ཡ།
མ་ཧཱ་སཏྱ་བཱ་དི་ནི་སརྦྦ་ཧི་ཏེ་སྭཱ་ཧཱ།
སྲིང་མོ་རྣམས་སྤྱན་དྲང་བའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཧྲཱིཿ་ཧ་ཧ།
མ་ཐ་མ་ཐ།
ད་མ་ད་མ།
ཧ་ན་ཧ་ན།
མ་ཧཱ་ན་ཡེ།
མཱ་ར་མཱ་ར་ཧཿ་སྭཱ་ཧཱ།
མ་མོ་རྣམས་སྤྱན་དྲང་བའི་སྔགས་སོ།། 
ན་མཿ་སརྦྦསཱཔ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་ཏེ་བྷྱཿ།
སརྦྦ་ཐཱ།
ཨོཾ་ཧ་ན་ཧ་ན་བཛྲ་ཧཱུྃ་ཕཊ།
སརྦྦ་དུཥྚ་གྲ་ཧྃ།
མ་ཐ་མ་ཐ།
བྷཉྫ་བྷཉྫ།
སརྦྦ་བིགྷྣ།
ད་མ་ད་མ།
སརྦྦ་དུཥྚཾ་ཨོཾ་ཧཱུྃ་ཕཊ་སྭཱ་ཧཱ།
ཐུན་མོང་གི་ནི་ཚམ་ངམ་དུ།། 
རིག་འདི་འཇིག་རྟེན་གཙོ་བོས་གསུངས།། 
ཕྱག་རྒྱ་རྣམས་ནི་མ་ལུས་དང་།། 
སྔགས་ནི་རྒྱས་པར་གསུངས་པ་ཡིན།། 
དོན་ཀུན་སྒྲུབ་པར་བྱེད་པའི་སྔགས།། 
འདི་ནི་མྱུར་དུ་འགྲུབ་བྱེད་ཅིང་།། 
བསམ་གྱིས་མི་ཁྱབ་འབྲས་སྩོལ་བ།། 
ཤིན་ཏུ་གསང་བ་ཡང་དག་གསུངས།། 
ཕྱག་རྒྱ་དང་ནི་ལྷན་ཅིག་སྦྱར།། 
དྲི་དང་མེ་ཏོག་བདུག་པ་དང་།། 
གཏོར་མ་ཡང་ནི་མ་ལུས་པ།། 
སུས་ཀྱང་གཞོམ་པར་མི་ནུས་སོ།། 
ཕྱོགས་བཅིང་བ་དང་དེ་ནས་བཟའ།། 
གཞན་ཡང་ཡིད་ལ་ཅི་འདོད་འབྱུང་།། 
དེ་ཀུན་སྔགས་དང་བཅས་པ་ཡི།། 
ཕྱག་རྒྱར་སྦྱར་བས་འགྲུབ་པར་འགྱུར།། 
དེ་ནས་བཅོམ་ལྡན་འདས་ཀྱིས་ནི།། 
ཕྱག་ན་རྡོ་རྗེ་བཀའ་སྩལ་པ།། 
ཁྲོ་བོའི་རྒྱལ་པོ་རྣམ་པར་ཤུལ།། 
འདི་ནི་ཁྱོད་ལ་རྗེས་སུ་སྦྱིན།། 
ཞི་བ་དང་ནི་རྒྱས་པ་དང་།། 
དེ་བཞིན་མངོན་སྤྱོད་དབང་དུ་བྱ།། 
དེ་བཞིན་སྣ་ཚོགས་གྱུར་པ་དང་།། 
ཁྱོད་ལ་རག་ལུས་མཆོག་ཏུ་འདོད།། 
བསོད་ནམས་དུ་མ་ལས་འཁྲུངས་པ།། 
མཚན་དང་དཔེ་བྱད་བཟང་པོས་འབར།། 
མཚན་རྣམས་ཐམས་ཅད་ཡོངས་སུ་རྫོགས།། 
ཕྱག་རྒྱ་བརྐྱང་བས་སྔོན་འགྲོ་བས།། 
བདག་གིས་རྫོགས་སངས་རྒྱས་དབང་བསྐུར།། 
བདེ་གཤེགས་ལས་འཁྲུངས་རྡོ་རྗེ་ཅན།། 
ཟབ་མོ་དབྱངས་ཀྱི་སྒྲ་ཡིས་ནི།། 
བདེ་བར་གཤེགས་པས་ཀུན་གསུངས་པ།། 
ཁྲོ་བོའི་རྒྱལ་པོའི་ཆོ་གའི་རིམ།། 
རིམ་པ་ཇི་བཞིན་གསུངས་པ་ཉིད།། 
ཁྱོད་ཉིད་གཅིག་ཏུ་བརྟན་གཡོ་བའི།། 
སྙན་པ་དག་ནི་བསྲུང་བར་གནས།། 
དམ་པའི་ཆོས་ནི་སྤྲུལ་པའི་སྐུ།། 
ས་སྟེངས་ན་ནི་ཞི་བར་འགྱུར།། 
སངས་རྒྱས་ཀུན་གྱི་སྤྱན་སྔར་ནི།། 
ས་སྟེངས་ཁྱོད་ཉིད་གཅིག་པུ་གནས།། 
འདས་དང་མ་བྱོན་པར་གྱུར་དང་།། 
འགྲོ་ལ་ཕན་ཕྱིར་བཞུགས་པ་རྣམས།། 
ཁ་ལོ་སྒྱུར་བ་ཁྱོད་གཅིག་པུ།། 
བླ་ན་མེད་པའི་གོ་འཕང་འཐོབ།། 
རྡོ་རྗེ་སེམས་དཔའ་བློ་ལྡན་པ།། 
སླར་ཡང་ཕྱག་རྒྱར་གཞག་པས་ཀྱང་།། 
དབང་ཆེན་ཐམས་ཅད་གཡོས་ནས་ནི།། 
ས་གཞི་རྣམ་པ་དྲུག་ཏུ་བསྐྱོད།། 
དེ་དག་ཐམས་ཅད་མངོན་གྱུར་ཏེ།། 
སངས་རྒྱས་དམ་ཆོས་བསམ་མེད་པས།། 
བསམ་གྱིས་མི་ཁྱབ་གོ་འཕང་འཐོབ།། 
ས་སྟེངས་རྡོ་རྗེ་སེམས་དཔའི་བདག།
ནམ་མཁའ་མཛོད་ཀྱི་འོད་ཟེར་ཐོབ།། 
འཕགས་པ་ཆེན་པོ་རྨད་འབྱུང་ཆེ།། 
འཇིག་རྟེན་ཡང་དག་འབྱུང་འགྱུར་ཏེ།། 
ས་གཞི་སྙིང་པོ་འདི་རུ་ཡིན།། 
དེ་ནས་བཅོམ་ལྡན་རྒྱལ་གྱུར་པས།། 
ས་བཅུའི་བྱང་ཆུབ་སེམས་དཔའ་ལ།། 
བརྟན་དང་གཡོ་བའི་གསང་བ་རྣམས།། 
སྙན་པའི་གསུང་གིས་བཀའ་སྩལ་པ།། 
ཁྱོད་ནི་བདག་གིས་ཚིམ་པར་བྱ།། 
བདག་ཉིད་ཆེན་པོ་རྡོ་རྗེ་འཆང་།། 
རྟག་ཏུ་བག་ཡོད་པར་གྱུར་པས།། 
བདག་ཉིད་ཆེན་པོས་དེ་ཉིད་བྱ།། 
དེ་ནས་བཅོམ་ལྡན་འདས་ཞི་བ།། 
ཆོས་ཀྱི་དབྱིངས་ལ་མཆོག་ཏུ་གཞོལ།། 
ཆོས་ཉིད་གཅིག་པུ་ཐུགས་ཆུད་ནས།། 
ཀུན་མཁྱེན་ཅང་མི་གསུང་བར་འགྱུར།། 
དེ་ནས་འཁོར་རྣམས་ཐམས་ཅད་ཀྱིས།། 
ངོ་མཚར་པ་ཡི་ཚིག་གསོལ་པ།། 
སངས་རྒྱས་ཆེ་བ་བསམ་མི་ཁྱབ།། 
འཇིག་རྟེན་མགོན་པོས་བསྟན་པ་ཉིད།། 
དེང་ནས་བཟུང་སྟེ་བདག་ཅག་ཀུན།། 
རྟག་པ་གཅིག་པུ་མཐར་ཕྱིན་འགྱུར།། 
བདག་ཉིད་ཆེན་པོའི་རྡོ་རྗེ་ཅན།། 
བདེ་བར་གཤེགས་པས་གཏད་པར་འགྱུར།། 
འཁོར་རྣམས་ཤིན་ཏུ་དགའ་བ་ཡིས།། 
སྙན་པ་ཡི་ནི་ཚིག་གིས་སྨྲས།། 
སྐལ་བ་ཆེན་པོ་མཆོག་ཏུ་གྱུར།། 
ཅི་བགྱི་ཡི་ནི་བཀའ་བསྒོ་སྩལ།། 
དེ་ནས་དཔལ་ལྡན་རྡོ་རྗེ་འཆང་།། 
མེ་སྟག་འཕྲོ་བར་གྱུར་པ་ཡིས།། 
ཐུགས་རྗེར་ལྡན་པའི་ཤུགས་ཀྱིས་སུ།། 
འཁོར་རྣམས་ལ་ནི་བཀའ་སྩལ་པ།། 
ཁྲོ་རྒྱལ་རས་རིས་ཆོ་ག་ནི།། 
རྫུ་འཕྲུལ་ཆེན་པོ་དེ་ཉིད་ཉོན།། 
གང་ཞིག་སྔགས་ཀྱི་སྒོ་ནས་ནི།། 
བྱང་ཆུབ་སེམས་དཔའི་སྤྱད་པ་སྤྱོད།། 
སྔགས་ཀྱི་སྒྲུབ་ཐབས་ལས་གསུངས་པའི།། 
དོན་ནི་དེ་ནས་ཐོབ་པར་འགྱུར།། 
སྔགས་པ་འཆང་བར་གྱུར་པ་དཀོན།། 
ལུས་ཅན་རྣམས་ཀྱིས་བཟོད་མི་ནུས།། 
གདུག་པ་ལོག་པར་འདྲེན་པ་ཀུན།། 
འཇིགས་པའི་གཟུགས་ཅན་སྲིན་པོ་རྣམས།། 
རིང་པོ་ནས་ནི་རང་མི་མཐོང་།། 
དཔའ་བོ་དྲེགས་པ་བཅོམ་པ་བཞིན།། 
ནད་རྣམས་ཐམས་ཅད་རྣམ་པར་གྲོལ།། 
འཇིགས་པ་ཐམས་ཅད་རྣམ་པར་སྤངས།། 
ཐམས་ཅད་དབང་ཕྱུག་གོ་འཕང་ནི།། 
གང་ཞིག་ལག་པའི་ནང་དུ་འཐོབ།། 
རྒྱུ་སྐར་མེད་ཅིང་གཟའ་སོགས་མེད།། 
མ་མོ་མེད་ཅིང་ལྷ་ཡང་མེད།། 
འཇིགས་པ་ཀུན་ལས་རྣམ་གྲོལ་བར།། 
ས་གཞིའི་དཀྱིལ་འཁོར་འདི་རུ་འགྱུར།། 
སེམས་ཅན་ཐམས་ཅད་དབང་ཐོབ་ཅིང་།། 
ས་སྟེངས་སྔགས་ཤེས་རྒྱལ་པོ་ནི།། 
འཁོར་བཅས་ཀྱིས་མཆོད་སྙན་པར་སྨྲ།། 
རས་བྲིས་མཐོང་བ་ཤིན་ཏུ་གསལ།། 
སྐྲ་དང་བྲལ་བ་དེས་བརྟགས་པའི།། 
དཔའ་བོས་བཙོངས་པའི་རས་བླངས་ཏེ།། 
དྲི་དཀར་ཆུ་ཡིས་བཀྲུས་ནས་ནི།། 
ཀུནྡ་ཟླ་བ་ལྟ་བུར་གཙང་།། 
ཇི་སྲིད་ངུར་སྨྲིག་མཛེས་པ་རུ།། 
སླར་ཡང་བྱེད་དུ་གཞུག་པར་བྱ།། 
བདུག་པ་ཡིས་ནི་བདུག་པར་མཛེས།། 
ཐམས་ཅད་དུ་ནི་གཙང་སྦྲ་བྱ།། 
དེ་ནས་དེ་ལྟར་བྱས་ནས་ནི།། 
ས་གཞི་རབ་ཏུ་བྱུག་པར་བྱ།། 
དེ་ལ་ཡིད་ནི་དྲི་ཞིམ་སྤོས།། 
ཤིན་ཏུ་མཛེས་པར་བྱུག་པར་བྱ།། 
གདུགས་དང་རྒྱལ་མཚན་བ་དན་དང་།། 
རྔ་དང་དྲིལ་བུ་སྒྲ་སྙན་མཆོག།
རྒྱུ་སྐར་ཉི་མ་བཟང་པོ་ལ།། 
རྩ་བའི་སྔགས་ནི་རབ་བསྔགས་པ།། 
ཡིད་དུ་འོང་བའི་བུམ་པ་ནི།། 
དྲི་ཡི་ཆུ་ཡིས་ཡོངས་བཀང་ནས།། 
སྔགས་པས་ཆོ་ག་བཞིན་དུ་གཞག།
ཞལ་ཟས་གཏོར་མ་ཆོ་ག་བཞིན།། 
དེ་ལྟར་འདི་ཀུན་བྱས་པ་ཡིས།། 
རྒྱ་ཆེ་བར་ནི་བྱས་པའི་ཆར།། 
རོལ་མོའི་ལས་ནི་ལེགས་བསླབས་པས།། 
སྐལ་བ་ཆེན་པོ་དེ་རུ་བོད།། 
དེ་ནས་གསོ་སྦྱོང་སྦྱིན་པར་བྱ།། 
བྱང་ཆུབ་སེམས་ནི་ཁྱད་དུ་འོང་།། 
སྐལ་བ་ཆེན་པོ་དེ་མཆོད་བྱ།། 
གོས་དང་རྒྱན་གྱིས་བརྒྱན་པ་ཡིས།། 
དེ་ནི་ཡང་དག་པར་མཆོད་ནས།། 
དེ་ནས་ཤིན་ཏུ་དབེན་པ་རུ།། 
དེ་ནས་བློ་ལྡན་ཐིག་གདབ་བྱ།། 
རས་ཀྱིས་ཁ་ནས་གཡོག་པར་བྱ།། 
ཁ་ཚར་དང་བཅས་རིང་པོར་གཞག།
བློ་ལྡན་དེ་དབུས་བྲི་བ་ནི།། 
ཁྲོ་བོ་ཤིན་ཏུ་མཐོང་དཀའ་བ།། 
ལྟོ་བ་ཆེ་ལ་ཤིན་ཏུ་ཁྲོས།། 
ལག་འགྲོའི་བདག་པོ་ཕྱག་བཞི་པ།། 
ཞལ་ནི་རྣམ་འགྱུར་ཟུར་གྱིས་གཟིགས།། 
ལྗགས་ལ་རཀྟ་རྣམ་པར་འཛག།
མཆེ་བ་གཙིགས་ཤིང་ཤིན་ཏུ་འཇིགས།། 
སྤྲིན་ཕུང་གཏིབས་པ་ལྟ་བུའི་འོད།། 
སྤྱན་དག་ཉི་མ་འཆར་ཀ་འདྲ།། 
གསུམ་པ་དུ་བ་ལྟ་བུའོ།། 
གར་མཛད་ཧཱི་སྒྲོགས་པར་བྱུང་བ།། 
ཀླུ་ཡི་འོད་ཀྱིས་ཚོགས་རང་བཞིན།། 
ཐོད་པ་རློན་པའི་ཕྲེང་བ་ནི།། 
ཚར་བཞི་ལྟ་བུར་བལྟས་པ་ཡི།། 
འཇིགས་པ་ཆེན་པོའི་དབུ་ལ་བརྒྱན།། 
གཡོན་ངོས་ཟུར་ཕུད་རྣམ་པར་འཕྱང་།། 
མེ་སྟག་དང་བཅས་མེ་འོད་ཀྱིས།། 
རྡོ་རྗེ་གཡས་ཀྱི་ཕྱག་ནའོ།། 
འོད་ཟེར་འབར་བ་ལྷག་པ་ཡི།། 
རལ་གྲི་གཉིས་པ་ན་ནི་བསྣམས།། 
གཡོན་པ་ཡིས་ནི་ཞགས་པ་བསྣམས།། 
གཉིས་པ་ཡིས་ནི་སྡིགས་མཛུབ་མཛད།། 
སྐུ་ལ་སྦྲུལ་གྱི་རྒྱན་གྱིས་བརྒྱན།། 
ནོར་རྒྱས་བུ་ཡིས་སྐ་རགས་བྱས།། 
ཐོད་པ་རློན་པའི་ཕྲེང་བ་ནི།། 
མཆོད་ཕྱིར་ཐོགས་སུ་སྤྲས་པ་ནི།། 
དཔའ་བོ་ན་བཟའ་ངུར་སྨྲིག་བསྣམས།། 
རིན་ཆེན་རྡོ་བའི་སྟེང་དུ་ནི།། 
གཡས་བརྐྱང་བ་ཡི་ཞབས་ཀྱིས་བཞུགས།། 
འོག་ཏུ་བགེགས་ནི་བྲི་བར་བྱ།། 
བསྲེགས་པས་འབར་བར་གྱུར་པ་ཡིས།། 
མྱོགས་པོ་རུ་ནི་གྱུར་པའོ།། 
རྩ་དང་རྒྱུ་མ་རྣམ་པར་འབྱུང་།། 
ཁྲག་འཛག་ལྟ་བུར་གནས་པ་ཡིན།། 
འོག་ཏུ་བློ་ལྡན་སྒྲུབ་པ་པོ།། 
པུས་མོ་དག་ནི་ས་ལ་བཙུགས།། 
སྤོས་ཀྱི་སྣོད་ཀྱིས་བྲེལ་བའི་བདག།
མཆོད་ཡོན་སྣོད་ནི་འཛིན་པར་བརྩོན།། 
འདི་ནི་རས་བྲིས་རབ་མཆོག་ཏུ།། 
རྫོགས་སངས་རྒྱས་ཀྱིས་རབ་ཏུ་གསུངས།། 
རས་བྲིས་འདི་ཡིས་དེ་མ་ཐག།
སྔགས་པའི་མ་གྲུབ་པ་ཡང་འགྲུབ།། 
ཁྲོ་བོའི་རྒྱལ་པོ་ངོ་མཚར་བ།། 
ཐམས་ཅད་གདུང་བྱེད་ཡང་དག་བྲི།། 
ཤེས་རབ་ཆེན་པོས་རི་མོ་མཁན།། 
སྟོན་མོ་དྲངས་ཏེ་ཡོན་ཡང་སྦྱིན།། 
པིར་ནི་སར་པའི་མཚན་མ་དང་།། 
རྫ་མཁན་སྣོད་ནི་སར་པ་སྟེ།། 
མཚན་མ་བྱེ་བྲག་ཕྱེད་པའོ།། 
ཡང་ན་ཐམས་ཅད་འབྱུང་བ་ཡིན།། 
དེ་ལྟར་ཐམས་ཅད་གྱུར་བལྟས་ནས།། 
དྲི་ཡི་རས་ཀྱིས་དགབ་པར་བྱ།། 
ས་སྟེངས་ཤིན་ཏུ་གསང་བ་སྟེ།། 
སུ་ལའང་བསྟན་པར་མི་བྱའོ།། 
གང་གིས་ཁྲོ་བོ་འདི་མཐོང་བ།། 
མི་ཤེས་དྲན་པ་འཁྲུལ་བར་འགྱུར།། 
སྐྱེ་བོ་ནད་ཀྱིས་འཁྲིགས་ནས་ནི།། 
དེ་མ་ཐག་ཏུ་བརླག་པར་འགྱུར།། 
སྔགས་པ་དངོས་གྲུབ་འདོད་པ་ཡིས།། 
རྟག་ཏུ་བག་ཡོད་པར་གྱུར་པས།། 
སྔགས་པས་རྟག་ཏུ་རས་བྲིས་འདི།། 
རྟག་པར་རྒྱུན་དུ་བསྲུང་བར་བྱ།། 
སྔགས་ཀྱི་སློབ་དཔོན་དག་གིས་བཤད།། 
རྫོགས་པའི་སངས་རྒྱས་དཔའ་བོ་རྣམས།། 
འདི་རྣམས་བསམ་གྱིས་མི་ཁྱབ་པའི།། 
ཡོན་ཏན་རབ་ཏུ་སྒྲུབ་པར་བྱེད།། 
ས་སྟེངས་དཀྱིལ་འཁོར་རྩ་བའི་སྔགས།། 
ཡོན་ཏན་གནས་སུ་གྱུར་པ་ཡིས།། 
དེ་དག་ཐམས་ཅད་བསྒྲུབ་པར་བྱ།། 
གསང་སྔགས་མ་ལུས་བསམ་མི་ཁྱབ།། 
བསམ་གྱིས་མི་ཁྱབ་འབྲས་བུ་འབྱུང་།། 
གསང་སྔགས་སྐུ་ཆེན་ཁྲོ་བོ་འདི།། 
བཅོམ་ལྡན་ཐུབ་པ་ཞེས་ནི་བྱ།། 
ཁྲོ་བོའི་རྒྱལ་པོ་བློ་ལྡན་གྱིས།། 
གསང་སྔགས་འདི་ནི་བཀླགས་པས་འགྲུབ།། 
ཁྲོ་རྒྱལ་འདི་ནི་བསམ་མི་ཁྱབ།། 
སྔགས་ཀྱང་བསམ་གྱིས་མི་ཁྱབ་འདོད།། 
ཐམས་ཅད་བསམ་མེད་གོ་འཕང་འཐོབ།། 
བཀླགས་པས་འགྲུབ་པར་གསུངས་པ་ཡིས།། 
སྔགས་པ་བདག་གིས་མི་ནུས་སོ།། 
སྔགས་པ་བློ་དང་ལྡན་པ་ནི།། 
གལ་ཏེ་མཚམས་མེད་ལྔ་བྱས་ཀྱང་།། 
སྐྱེ་བོ་དེ་ཡི་བསམ་པ་ནི།། 
ཡོངས་སུ་རྫོགས་པར་བྱེད་པ་ཡིན།། 
དེ་བས་རྣམ་པ་ཐམས་ཅད་དུ།། 
སྔགས་འདི་འབྲས་བུ་བསམ་མེད་འབྱུང་།། 
རྟག་ཏུ་མངོན་པར་སྦྱངས་གྱུར་ན།། 
སྔགས་པའི་འབྲས་བུ་བསམ་མེད་འབྱུང་།། 
རས་བྲིས་གཉིས་པར་གྱུར་པ་ནི།། 
བཤད་ཀྱིས་ཕན་པའི་སེམས་ཀྱིས་ཉོན།། 
ཡོན་ཏན་རྒྱ་ཆེ་བསམ་མི་ཁྱབ།། 
རྫོགས་སངས་རྒྱས་ཀྱིས་ཡང་དག་གསུངས།། 
ངུར་སྨྲིག་རས་ནི་བླངས་ནས་སུ།། 
དྲི་ཡི་ཆུ་ཡིས་ཡོངས་སུ་དགང་།། 
ཚེས་གྲངས་མེད་ཅིང་རྒྱུ་སྐར་མེད།། 
གསོ་སྦྱོང་སྨྱུང་བ་ལ་སོགས་མེད།། 
རི་མོ་མཁན་བཟང་བཙལ་ནས་སུ།། 
མཁས་པས་རི་མོ་བྲི་བར་བྱ།། 
སངས་རྒྱས་མགོན་པོ་རྫོགས་སངས་རྒྱས།། 
ཏིང་ངེ་འཛིན་རྣམས་རིམ་བྲལ་བ།། 
འཁོར་ལོས་སྒྱུར་བར་གྱུར་པའི་སྐུ།། 
འོད་ཟེར་སྣ་ཚོགས་ཉམས་པའི་འོད།། 
བྱང་ཆུབ་དཔག་བསམ་ཤིང་དང་ནི།། 
གདུགས་དང་རྒྱལ་མཚན་རྣམ་པར་བརྒྱན།། 
ལོགས་སུ་འདབ་ཆགས་རྒྱལ་པོ་ནི།། 
སྙིམ་པ་མེ་ཏོག་གིས་བཀང་བྱ།། 
གཡས་ན་བཞུགས་པའི་དཔའ་བོ་ནི།། 
ཐུབ་པ་ཆེན་པོ་འཇིག་རྟེན་གཙོ།། 
སྣ་ཚོགས་པ་ཡི་རྒྱན་གྱིས་བརྒྱན།། 
བླ་གོས་ཕྲག་པ་གཅིག་ཏུ་གཟར།། 
ཐལ་མོ་སྦྱར་ཏེ་འདུད་པ་ནི།། 
རྟག་ཏུ་བཞུགས་པ་བལྟ་བར་བྱ།། 
གཡོན་གྱི་དྲུང་ན་བཞུགས་པ་ནི།། 
སྙེམས་ཚུལ་དང་བཅས་ཞལ་བཞད་པ།། 
གཡས་ཀྱི་ཕྱག་གིས་སྤྱི་བོར་ནི།། 
རྡོ་རྗེ་འདི་ནི་རབ་འབར་བསྣམས།། 
དཔའ་བོ་ཆེན་པོ་ཅོད་པན་ཅན།། 
རྒྱན་རྣམས་ཀུན་གྱིས་རྣམ་པར་བརྒྱན།། 
རས་བྲིས་ཆ་ཡི་མཚན་མ་ནི།། 
བསམ་པ་ཐམས་ཅད་རྫོགས་པར་བྱེད།། 
འོག་ཏུ་ཁྲོ་བོ་མི་གཡོ་བ།། 
རལ་གྲི་ཞགས་པས་རྣམ་པར་བརྒྱན།། 
རྡོ་བ་དམར་པོའི་གདན་སྟེང་ན།། 
འོད་ཟེར་ཚོགས་ཀྱི་ནང་ན་བཞུགས།། 
འབར་བའི་འོད་ཀྱིས་ཁོར་ཡུག་བསྐོར།། 
མཆུ་ཡིས་མཆུ་མནན་ཟུར་མིག་གཟིགས།། 
བགེགས་ཀུན་སྲེག་པར་གྱུར་པ་ནི།། 
དུས་ཟད་མེ་འོད་ལྟ་བུར་འབྱུང་།། 
སྒྲུབ་པ་པོ་ནི་དངོས་སོང་བལྟ།། 
སྤོས་ཀྱི་ཁང་བུ་ལག་ན་ཐོགས།། 
པུས་མོ་གཉིས་ནི་ཡང་དག་བཙུགས།། 
རྒྱལ་བའི་སྲས་ལ་སེམས་སོང་བ།། 
དེ་ཡི་འོག་ཏུ་ཁྲོ་བོ་གཙོ།། 
ཁམས་གསུམ་བརྟན་པར་རྣམ་པར་གནོན།། 
བཀའ་གནང་བ་ཡི་ལམ་གྱུར་ཅིང་།། 
དེ་བཞིན་གཤེགས་པ་ལ་གཟིགས་པ།། 
རིན་ཆེན་སྣ་བདུན་རང་བཞིན་དང་།། 
སྡོང་བུ་རྒྱས་ལ་ཟེ་བར་བཅས།། 
འཛིན་པའི་ཀླུ་ཡི་བུ་མོ་ནི།། 
དེ་བཞིན་གཤེགས་པ་ལྟ་བུར་འགྱུར།། 
པདྨ་དཀར་པོ་མགོན་པོ་ནི།། 
འཇིག་རྟེན་གཙོ་བོ་ཐུགས་རྗེའི་བདག།
པདྨ་དམར་པོ་ཡང་དག་བཤད།། 
བདེ་གཤེགས་ལས་བྱུང་རྡོ་རྗེ་ཅན།། 
དེ་ལྟར་འདི་དག་ཀུན་བྱས་པའི།། 
རས་བྲིས་རྒྱལ་པོ་རྫུ་འཕྲུལ་ཆེ།། 
རས་བྲིས་འདི་ནི་མཐོང་བ་ཡིས།། 
སྡིག་པ་ཐམས་ཅད་རྣམ་པར་སྤངས།། 
རྟོག་པའི་ཞགས་པ་འཇིགས་པས་འཁྲིགས།། 
ངན་སོང་རྣམས་ནི་རྒྱུན་ཆད་འགྱུར།། 
ཐམས་ཅད་དབང་ཕྱུག་གོ་འཕང་འཐོབ།། 
རྒྱལ་བ་སྐྱེས་མཆོག་འབྱུང་བར་འགྱུར།། 
གཟའ་རྣམས་ཀུན་གྱིས་གཟུང་བ་དང་།། 
ནད་རྣམས་ཀུན་གྱིས་ཉེན་པ་དང་།། 
འཇིགས་པ་ཀུན་གྱིས་འདིར་ཟིན་རྣམས།། 
ཆོ་ག་མཐོང་བས་གྲོལ་བར་འགྱུར།། 
སེམས་ཅན་ཀུན་ལ་བརྩེ་བར་འགྱུར།། 
སེམས་ཅན་ཐམས་ཅད་དབང་དུ་བྱེད།། 
ཐམས་ཅད་དབང་ཕྱུག་གོ་འཕང་འཐོབ།། 
རྟག་ཏུ་རས་བྲིས་བལྟ་བར་བྱ།། 
རྟག་ཏུ་བག་ཡོད་པར་གྱུར་ནས།། 
གཙང་ཞིང་ཚུལ་ཁྲིམས་རྣམ་པར་བརྒྱན།། 
རས་བྲིས་ཡང་དག་མཆོད་བྱས་ནས།། 
དེ་ཡི་ཚེ་ན་སངས་རྒྱས་འཐོབ།། 
དེ་ནས་རྡོ་རྗེ་འཆང་ཆེན་བདག།
ཐུགས་ནི་རྣལ་འབྱོར་གཅིག་པུར་བཞུགས།། 
སེམས་ཅན་བདེ་བ་སྟེར་བ་ཡི།། 
འདོད་པར་གྱུར་པའི་རྟོག་པ་གསུངས།། 
ཞི་བ་དང་ནི་རྒྱས་པ་དང་།། 
དབང་དུ་བྱ་དང་མངོན་སྤྱོད་དེས།། 
ལས་འདི་མདོ་རུ་བསྡུས་ནས་ནི།། 
སྔགས་པས་ས་སྟེངས་དཀྱིལ་འཁོར་དུ།། 
རས་བྲིས་སྒྲུབ་པར་འདོད་པ་ནི།། 
རྫུ་འཕྲུལ་ཆེ་དེ་རྟག་ཏུ་ཉོན།། 
དཔའ་བོ་གཅིག་གི་བདག་ཉིད་ཆེ།། 
གཙོ་བོ་བསྟན་པའི་དོན་མཛད་པའི།། 
ལུས་ཅན་ཀུན་ལ་གསུངས་པ་ཡི།། 
དེ་ཡི་རྟོག་པ་ཡང་དག་བཤད།། 
མགོན་པོ་འཕྲལ་དུ་ལས་མཛད་པ།། 
རྟག་ཏུ་གདུལ་དཀའ་འདུལ་མཛད་པ།། 
རྒྱལ་པོ་ངན་པར་བཤད་པ་དང་།། 
བསྟན་ལ་གནོད་པ་བྱེད་པ་ཅན།། 
དེ་རྣམས་བརླག་པར་བྱ་བའི་ཕྱིར།། 
ཁྲོ་བོ་འདི་ནི་རབ་ཏུ་སྦྱར།། 
གང་ཡང་འདི་རུ་གསུངས་པ་གཞན།། 
བསྟན་པ་ལ་ནི་གནོད་བྱེད་པ།། 
གནོད་སྦྱིན་སྲིན་པོ་གྲུལ་བུམ་དང་།། 
ལྷ་སོགས་མིའམ་ཅིར་བཅས་པ།། 
དེ་རྣམས་གཞོམ་པར་བྱ་བའི་ཕྱིར།། 
ཁྲོ་བོའི་རྒྱལ་པོ་རབ་ཏུ་སྦྱར།། 
ནད་རྣམས་ཐམས་ཅད་རབ་ཏུ་གྲོལ།། 
ཕ་རོལ་ཡུལ་འཁོར་རྣམ་པར་འཇོམས།། 
འདི་ན་དམག་དཔུང་བྱེད་འགྱུར་བ།། 
གདུག་པའི་སེམས་ཅན་བདུད་རྣམས་ལ།། 
ཁྲོ་བོའི་རྒྱལ་པོ་རབ་སྦྱར་ན།། 
བསམ་མི་ཁྱབ་པའི་སྟོབས་གནོན་ཏོ།། 
བསྐྲད་པ་དང་ནི་གསོད་པ་ཉིད།། 
འཇིག་རྟེན་གསུམ་པོ་བརླག་པའམ།། 
རྟག་ཏུ་སྨྱོ་བར་བྱེད་པ་ན།། 
འདི་ནི་རྟག་ཏུ་སྦྱར་བར་བྱ།། 
མགོན་པོའི་རས་བྲིས་མཆོག་གང་གི།། 
ལག་ཏུ་ཆུད་པར་གྱུར་པ་ན།། 
དེ་ནི་ས་སྟེངས་སྙིང་པོ་རུ།། 
ལུས་ཅན་འཚོ་བ་འབྲས་བུ་བཅས།། 
དེ་ཚེ་དཀྱིལ་འཁོར་རབ་ཏུ་བཞུགས།། 
ཕྱག་རྒྱའི་ལས་ནི་རྣམ་པར་སྦྱར།། 
གུས་པར་འཛིན་པའི་སྔགས་པ་ནི།། 
གཙང་ཞིང་ངང་ཚུལ་རྣམ་པར་བརྒྱན།། 
བླ་མ་མཉེས་པར་ཡང་དག་བྱེད།། 
ཆོ་གའི་རིམ་པ་ཡོན་ཕུལ་བ།། 
གསང་སྔགས་གང་ཡང་རུང་གཟུང་ནས།། 
ཕྱག་རྒྱ་སྦྱིན་པ་ཡོངས་སུ་གཟུང་།། 
བླ་མ་ལ་ནི་རྗེས་གནང་ཐོབ།། 
ས་སྟེངས་སྒྲུབ་པ་བརྩོན་པར་བྱེད།། 
དུར་ཁྲོད་དང་ནི་རི་བོའི་རྩེ།། 
ལམ་གྱི་བཞི་མདོ་འམ་མཚན་མ་གཅིག།
གང་དུ་ཡིད་ནི་ཉམས་དགའ་བའི།། 
གནས་དེ་ཉིད་དུ་བརྩམ་པར་བྱ།། 
སློང་མོ་གཅིག་པུའི་ཟས་ཟ་འམ།། 
ཡང་ན་རྩ་བ་འབྲས་སོགས་ཟ།། 
དབེན་ཞིང་ཅ་ཅོ་མེད་པའི་སར།། 
དེ་རུ་འབུམ་ཕྲག་གཅིག་བཟླས་བྱ།། 
འབུམ་ཕྲག་ཡོངས་སུ་རྫོགས་ནས་ནི།། 
ཨ་པ་མརྒའི་ཡམ་ཤིང་སོགས།། 
མངར་གསུམ་དང་ནི་ལྡན་པར་བསྲེག།
འབུམ་ཕྲག་གཅིག་ཏུ་ཚང་བ་ན།། 
དེ་ནས་ཟླ་བ་ཉ་ཡི་ནི།། 
དུས་ཚིགས་ཀྱི་ནི་སྔོན་དུ་བསྡད།། 
སྒྲུབ་ཐབས་འདི་ནི་རྟོགས་པ་ཡིས།། 
བསྲུང་བའི་ཆོ་ག་ཚུལ་བཞིན་བྱ།། 
རལ་གྲི་ལ་སོགས་མཚོན་ཆ་གསུངས།། 
ཡང་ན་གང་ཡང་རུང་བ་གསུངས།། 
དེར་གནས་འདི་ནི་རབ་ཏུ་ཞུགས།། 
སྒྲུབ་པ་པོ་ཡི་གང་ཟག་བཞུགས།། 
ནམ་ཕྱེད་སྒྲ་ནི་བྱུང་བ་ན།། 
རས་བྲིས་མདུན་དུ་བཞུགས་སུ་གསོལ།། 
གསང་སྔགས་བཟླས་ཏེ་ཐུན་གཞག་ལ།། 
འདི་ནི་ནང་གི་རྣམ་དག་གནས།། 
དེ་ནས་དེ་ཡི་མཚན་མ་ནི།། 
དེར་ནི་དུ་མ་འབྱུང་བར་འགྱུར།། 
སྙན་པའི་རྔ་ཡི་སྒྲ་མང་ནི།། 
ཡང་ན་མེ་ཏོག་ཆར་དུ་འབབ།། 
གནས་སུ་ལྷ་ཡི་བུ་འོངས་ཏེ།། 
སྣ་ཚོགས་རྔ་ཡི་སྒྲ་དང་ཡང་།། 
མིའམ་ཅིས་ནི་རྣམ་བརྒྱན་པ།། 
གླུ་ནི་སྙན་པར་ལེན་པར་བྱེད།། 
ཚངས་དང་བརྒྱ་བྱིན་ལ་སོགས་ལྷ།། 
རྫུ་འཕྲུལ་ཆེན་པོ་དེར་འོངས་ནས།། 
མེ་ཏོག་གི་ནི་ཆར་ཡང་འབེབས།། 
འདུད་ཅིང་ཤིན་ཏུ་བཀའ་སྩོལ་ཞུ།། 
རིག་པ་འཛིན་པས་མེ་ཏོག་གི།། 
ཆར་པས་ས་སྟེངས་ཁེངས་པར་ཕབ།། 
སྣ་ཚོགས་རྔ་ཡི་སྒྲ་དང་ནི།། 
རབ་ཏུ་བདེ་ཞིང་ཡིད་འཕྲོག་པ།། 
ས་སྟེངས་དེ་རུ་ཀུན་ཁེངས་པར།། 
གླུ་སྙན་པ་ཡི་སྒྲ་ཡང་ལེན།། 
བྱང་ཆུབ་སེམས་དཔའ་ཆེན་པོའི་བདག།
ས་བཅུའི་གནས་ཀྱི་དབང་ཕྱུག་རྣམས།། 
བྱང་ཆུབ་སེམས་དཔའ་བློ་ལྡན་པས།། 
ཐུགས་རྗེ་ཅན་བདག་བཀའ་སྩོལ་ཏེ།། 
དཔའ་བོ་ཆེན་པོ་བུ་ཁྱོད་ལེགས།། 
སྲིད་པའི་རྒྱ་མཚོ་རྣམ་པར་རྒལ།། 
བུ་ཁྱོད་བླ་མེད་གོ་འཕང་ནི།། 
རྟུལ་ཕོད་པ་ཡི་གནས་ཐོབ་པའོ།། 
བྱང་ཆུབ་སེམས་དཔའ་མཉམ་ཉིད་འགྱུར།། 
འགྲོ་ལ་གཅིག་པུ་ཕན་པར་འགྱུར།། 
བུ་ཁྱོད་སངས་རྒྱས་ཐམས་ཅད་དེ།། 
སྐྱོན་རྣམས་ཐམས་ཅད་རྣམ་པར་སྤངས།། 
དེ་ནས་ཤར་གྱི་ཕྱོགས་ཆ་རུ།། 
གྲངས་མེད་དུ་མའི་ཚད་གྱུར་པ།། 
ལྷ་ཡི་བཞོན་པའི་མེ་ཏོག་ལྡན།། 
སླར་ཡང་དེ་ཡི་མདུན་ན་གནས།། 
རིན་ཆེན་གདུ་བུའི་དྲ་བ་ནི།། 
ཕྱོགས་ཀུན་དུ་ནི་ཀུན་དུ་གཏིབས།། 
མུ་ཏིག་གི་ནི་ཆུན་འཕྱང་ཅན།། 
གདུགས་དང་རྒྱལ་མཚན་བ་དན་སྤྲས།། 
རིན་ཆེན་སྣ་ཚོགས་རང་བཞིན་གདུགས།། 
ཉི་མ་ལྟ་བུར་སྣང་བར་བྱེད།། 
སྟེང་དུ་རིན་ཆེན་བླ་རེ་ཡིས།། 
རི་བོའི་ཕྱོགས་དང་མཉམ་པར་ཕུབ།། 
བྱེ་བ་དུ་མའི་རིག་འཛིན་ནི།། 
ཀུན་ཀྱང་ལྷབ་ལྷུབ་རྒྱན་གྱིས་སྤྲས།། 
ཀུན་ནས་ཡོངས་སུ་བསྐོར་ནས་ནི།། 
དེ་ཡི་མདུན་དུ་མོད་ལ་གནས།། 
སྔགས་པ་དངོས་གྲུབ་འདོད་པ་ཡིས།། 
ཕྱག་ན་རྡོ་རྗེ་དཔལ་དང་ལྡན།། 
དེ་ནི་མྱུར་བར་བཟླས་པར་བྱ།། 
རྫུ་འཕྲུལ་ཆེན་པོ་བྱོན་གྱི་བར།། 
བདག་ཉིད་ཆེན་པོ་དེར་བྱོན་ནས།། 
མཚན་མ་འདི་དག་འབྱུང་བར་འགྱུར།། 
ས་གཞི་རྣམ་པ་དྲུག་ཏུ་གཡོས།། 
ས་གཞི་མེ་ཏོག་གཅལ་དུ་འགྲེམས།། 
ཆེ་བའི་བདག་ཉིད་སྣ་ཚོགས་དྲི།། 
ས་སྟེངས་རབ་ཏུ་ཞིམ་པོར་འགྱུར།། 
ཕྱོགས་བཞི་རུ་ནི་རྔ་ཡི་སྒྲ།། 
རོལ་མོ་ལ་སོགས་བརྡུང་བ་འབྱུང་།། 
ཧ་ཧ་ཞེས་སྒྲོགས་སྒྲ་ཆེན་པོ།། 
སྒྲ་ནི་ཕྱོགས་བཅུར་ཐོས་པར་འགྱུར།། 
དེར་བྱོན་བདག་ཉིད་ཆེན་པོ་ལ།། 
ཡིད་ནི་དད་པར་གྱུར་པ་ཡིས།། 
མཆོད་ཡོན་ཞལ་བསིལ་བརྗོད་ནས་དབུལ།། 
དྲི་དང་མེ་ཏོག་རིམ་ཇི་བཞིན།། 
དེ་ནས་མྱུར་བར་བརྗོད་བྱ་བ།། 
ལེགས་པར་འོངས་སོ་བརྗོད་པར་བྱ།། 
སྡིག་པའི་དགྲ་ཡིས་ཟིན་པ་ན།། 
དཔའ་བོ་ཆེན་པོ་བདག་སྡུག་བསྔལ།། 
མགོན་ཁྱོད་བདག་ལ་བརྩེ་བར་མཛོད།། 
དེ་ནས་བདག་ཉིད་ཆེན་པོ་འདི།། 
ཕྱག་ན་རྡོ་རྗེ་རྫུ་འཕྲུལ་ཆེ།། 
སྔགས་པ་བློ་དང་ལྡན་པ་ལ།། 
སྙན་པའི་ཚིག་གིས་བཀའ་སྩལ་པ།། 
དཔའ་བོ་ཆེན་པོ་བུ་ཁྱོད་ལེགས།། 
རྙེད་པར་དཀའ་བ་ཁྱོད་ཀྱིས་མཐོང་།། 
ཁྲོ་བོའི་རྒྱལ་པོ་རྫུ་འཕྲུལ་ཆེ།། 
བུ་ཁྱོད་ཀྱིས་ནི་འདི་བསྒྲུབས་པས།། 
ཤིན་ཏུ་སྡུག་བསྔལ་ལང་ལོང་འཁྲིགས།། 
འཁོར་བའི་རྒྱ་མཚོ་ལས་ཁྱོད་བརྒལ།། 
སླར་ཡང་སྐྱེ་བའི་འཇིགས་པ་མེད།། 
འཆི་བའི་འཇིགས་པ་འཇིགས་རུང་མེད།། 
རྫོགས་སངས་སེམས་ཅན་མཉེས་གཤིན་པ།། 
བདག་ཉིད་ཆེན་པོ་རྣམས་མཐོང་བ།། 
ཕྱོགས་བཅུ་དག་ན་བཞུགས་པའི་མགོན།། 
རྟག་ཏུ་དམ་ཆོས་གསུང་བར་འགྱུར།། 
དེ་ལྟར་རིག་ནས་འདི་ཡིས་ནི།། 
བདག་ཉིད་ལག་པ་ནས་གཟུང་སྟེ།། 
བདག་ཉིད་ཆེན་པོའི་བཞོན་པ་ནི།། 
བསམ་མེད་ཡོན་ཏན་ཀུན་འབྱུང་བ།། 
བསྐྱོན་དེར་གནས་པར་གྱུར་ནས་ནི།། 
སྔགས་ཤེས་ཇི་ཙམ་འདོད་ཀྱི་བར།། 
སངས་རྒྱས་ཞིང་རྣམས་སྟོན་པར་བྱེད།། 
སེམས་དཔའ་བསོད་ནམས་ཉེར་འཚོ་བས།། 
དེ་ཙམ་ཚམ་ཚོམ་མེད་པར་འགྲོ།། 
དེ་ནས་དེ་ཚེ་ཆེ་བའི་བདག།
ལྷ་ཡི་བཞོན་པ་མཛེས་པ་ལ།། 
དེ་རུ་བསྐྱོན་པར་གྱུར་ནས་ནི།། 
དེ་ནས་རྡོ་རྗེ་ཅན་གྱུར་པ།། 
མི་གཡོ་རྫུ་འཕྲུལ་ཆེ་ལྡན་ཚིམ།། 
དེ་ནས་ལྷ་ཡི་བཞོན་པ་བཅིབས།། 
རིག་པ་འཛིན་པའི་ཚོགས་ཀྱིས་བསྐོར།། 
གླུ་ཆེན་རྔ་ཡི་སྒྲ་དང་ནི།། 
རིག་པ་འཛིན་པའི་གླུ་སྒྲ་སྒྲོགས།། 
བྱེ་བ་དུ་མ་བསམ་མེད་པའི།། 
རིག་པ་འཛིན་པའི་མཁའ་ལྡིང་གིས།། 
དེ་ཡི་ཚེ་ན་བསྐོར་ནས་གྲོལ།། 
འདི་ནི་སངས་རྒྱས་ཞིང་རྣམས་སུ།། 
རིག་པ་འཛིན་པ་ཐམས་ཅད་ཀྱི།། 
འཁོར་ལོས་སྒྱུར་བའི་མཁའ་ལྡིང་ཡིན།། 
བསམ་གྱིས་མི་ཁྱབ་ཡོན་ཏན་བརྙེས།། 
བསྐལ་པ་གྲངས་མེད་པ་རུ་འཚོ།། 
ཉི་མ་དང་ནི་ཟླ་བའི་འོད།། 
དཔལ་ལྡན་གདུལ་དཀའ་འདུལ་མཛད་པ།། 
བློ་བཟང་གིས་ནི་ཀུན་སྤྱད་ན།། 
སངས་རྒྱས་ཞིང་ནི་གྲངས་མེད་ན།། 
མཆོད་གནས་འདི་ནི་སྣང་བར་བྱེད།། 
བསམ་མེད་པ་ཡི་དམ་ཆོས་ཉན།། 
བློ་ལྡན་གང་ཞིག་ཐོས་གྱུར་པས།། 
སངས་རྒྱས་ཡོན་ཏན་བསམ་མེད་འབྱུང་།། 
ཁྲོ་བོའི་རྒྱལ་པོ་བློ་ལྡན་པའི།། 
དངོས་གྲུབ་འདི་ནི་ཡང་དག་བཤད།། 
གཞན་ཡང་གཞན་ལ་ཅི་རིགས་པར།། 
མཚུངས་མེད་སྲུང་བར་བྱེད་དེ་ཉོན།། 
རས་བྲིས་གཉིས་པ་འདི་ཡིས་ནི།། 
བསམ་གྱིས་མི་ཁྱབ་གྲངས་མེད་ལས།། 
རྫོགས་པའི་སངས་རྒྱས་ཁྱེད་ཀྱིས་མཁྱེན།། 
ཤཱཀྱ་ཞེས་བྱ་བས་ནི་གསུངས།། 
ཞི་བ་དང་ནི་རྒྱས་པ་དང་།། 
དབང་དང་མངོན་སྤྱོད་དེ་བཞིན་དུ།། 
རས་བྲིས་གཉིས་པར་ཚུལ་བཞིན་དུ།། 
ཇི་ལྟར་རིགས་པར་བྱ་བ་ཡིན།། 
རས་བྲིས་གཉིས་པ་འདི་ཡིས་ནི།། 
རྒྱལ་བས་སྒྲུབ་ཐབས་གང་གསུངས་པ།། 
གལ་ཏེ་ས་སྟེངས་སྒྲུབ་བྱེད་ན།། 
འདི་ནི་ཉིད་དུ་ཆོ་གས་བསྒྲུབ།། 
སྒྲུབ་ཐབས་ཆོ་ག་བསམ་མི་ཁྱབ།། 
འདི་ནི་བསམ་མི་ཁྱབ་པས་གསུངས།། 
འབྲས་བུ་བསམ་གྱིས་མི་ཁྱབ་པ།། 
རྫོགས་སངས་རྐང་གཉིས་མཆོག་གིས་གསུངས།། 
ཚེས་གྲངས་མེད་ཅིང་རྒྱུ་སྐར་མེད།། 
འདི་ལས་སྨྱུང་བར་གནས་པ་མེད།། 
ལྷག་མ་ལྷག་མ་མིན་ཡང་རུང་།། 
སླར་ཡང་འབད་པས་བསྒྲུབ་པར་བྱ།། 
འབུམ་ཕྲག་གཅིག་ནི་བཟླས་བརྗོད་ན།། 
མཚམས་མེད་ལྔ་བྱས་སྔགས་པས་ཀྱང་།། 
ལས་རྣམས་ཐམས་ཅད་ཀུན་ནས་སུ།། 
བདག་ཉིད་རྒྱལ་བའི་སྐྱེས་མཆོག་འགྱུར།། 
གསོ་སྤྱད་ལ་སོགས་དཱུར་བས་བྱས།། 
ཡང་ན་བརྗོད་དེ་བཏབ་པས་སོ།། 
རིམས་སོགས་ནད་ཀྱིས་བཏབ་པ་དང་།། 
གདུག་པ་རྣམས་གསོ་བྱེད་པ་དང་།། 
ནད་རྣམས་ཀུན་གྱིས་ཟིན་པ་དང་།། 
གཟའ་ཀུན་གྱིས་ནི་རབ་གཟིར་བ།། 
རས་བྲིས་སྤྱན་སྔར་རབ་གཞག་སྟེ།། 
ཁྲོ་བོའི་སྔགས་ཀྱིས་བསྔགས་པའོ།། 
བུམ་པ་ཆུ་ཡིས་ཡོངས་བཀང་ནས།། 
ནད་ཀྱིས་བཏབ་པའི་མི་ཁྲུས་བྱ།། 
མཆོག་ཏུ་བདེ་བ་སྦྱིན་པ་ན།། 
དེ་རྣམས་རྣལ་མར་སོས་པར་འགྱུར།། 
ས་སྟེངས་གདོན་གྱིས་ཟིན་པ་ཡི།། 
སྦྱིན་སྲེག་དག་ནི་ཡང་དག་གསུངས།། 
དཱུར་བ་མངར་གསུམ་གྱིས་བཏགས་པ།། 
གདོན་རྣམས་ཞི་ཕྱིར་སྦྱིན་སྲེག་བྱ།། 
སྲིན་པོ་ཡང་ནི་བཤད་པ་དང་།། 
མཁའ་འགྲོ་མ་དང་རྫུ་འཕྲུལ་ཆེ།། 
ཤ་ཟ་དང་ནི་གྲུལ་བུམ་དང་།། 
མ་མོ་རྫུ་འཕྲུལ་ཆེ་གསུངས་པ།། 
གཞན་ཡང་གདུག་པ་བྱེད་པ་ཡིས།། 
ས་སྟེངས་སེམས་ཅན་འཚེ་བྱེད་གང་།། 
དེ་རྣམས་གཞོམ་པར་བྱ་བའི་ཕྱིར།། 
ཁྲོ་བོའི་རྒྱལ་པོ་རབ་ཏུ་སྦྱར།། 
ནད་རྣམས་དང་ནི་གདོན་དག་ལ།། 
སྨན་གྱི་ཤིང་གི་ཡམ་ཤིང་ནི།། 
ཨ་རུ་སྐྱུ་རུ་ལ་སོགས་པས།། 
སྦྱིན་སྲེག་འདི་ནི་རབ་ཏུ་སྦྱར།། 
རྒྱལ་སྲིད་ཐོབ་པར་འདོད་པ་ཡིས།། 
ས་གཞི་སྟེང་ན་གནས་པ་གང་།། 
དེ་ཡི་ཆོ་ག་འདི་ནི་མཆོག།
པདྨའི་ཆོ་ག་སྦྱིན་སྲེག་རིམ།། 
པདྨ་ཆུ་ལ་འབུམ་ཕྲག་གཅིག།
མངར་གསུམ་གྱིས་བཏགས་འདོད་པ་ཡིས།། 
རས་བྲིས་སྤྱན་སྔར་སྦྱིན་སྲེག་བྱ།། 
རྒྱལ་པོ་འདོད་པར་གྱུར་པ་ཡིས།། 
ཆོ་ག་ཡང་དག་ཚུལ་བཞིན་བྱ།། 
བློན་པོ་ཐོབ་པར་འདོད་ན་ནི།། 
དེ་ཡི་ཆོ་ག་འདི་ནི་བཤད།། 
ཀུ་མུ་ད་ནི་འབུམ་ཕྲག་གསུམ།། 
འབྲས་བུ་འདོད་པས་སྦྱིན་སྲེག་བྱ།། 
དེ་ནི་རྒྱལ་པོའི་བློན་པོ་ཉིད།། 
གང་ཞིག་འདོད་པས་འགྲུབ་པར་འགྱུར།། 
ཨ་པ་མརྒ་འབྲས་དག་ནི།། 
མངར་གསུམ་གྱིས་ནི་བཏགས་ནས་སུ།། 
སྦྱིན་སྲེག་འབུམ་ཕྲག་གཅིག་བྱས་ན།། 
ཡུལ་གྱི་བདག་པོའམ་གྲོང་ཁྱེར་འཐོབ།། 
དྲི་ཞིམ་རྫས་རྣམས་འབུམ་ཕྲག་བདུན།། 
རས་བྲིས་མདུན་དུ་སྦྱིན་སྲེག་བྱ།། 
དེ་ནས་སྔགས་པའི་ཡིད་ལ་ནི།། 
ཅི་འདོད་པ་ནི་ཐོབ་པར་འགྱུར།། 
གལ་ཏེ་བུད་མེད་བུ་མེད་པས།། 
བུ་ནི་དོན་དུ་གཉེར་བྱེད་ན།། 
དཱུར་བ་ཏིལ་དང་འབྲས་སོགས་པས།། 
སྦྱིན་སྲེག་བྱས་ན་བུ་རྙེད་འགྱུར།། 
ཁྱོ་ནི་དབང་དུ་བྱེད་འདོད་པས།། 
དེ་ཡི་གཟེགས་མ་འབུམ་ཕྲག་བསྲེག།
བདག་པོ་དབང་དུ་གྱུར་པ་ཡིན།། 
པདྨའི་ཟེ་བ་པྲི་ཡང་ཀུ།། 
ཀ་ལི་ཀ་བཅས་བསྲེག་པར་བྱ།། 
མི་འཁྲུགས་པ་ཡི་ནོར་རྙེད་ཅིང་།། 
ཤིན་ཏུ་ཡིད་གཅུགས་འབྱུང་བ་ཡིན།། 
སོ་བའི་འབྲུ་ཡི་སྦྱིན་སྲེག་གིས།། 
ཡིད་འདོད་མི་ཟད་པ་རུ་བཤད།། 
འབྲས་ཀྱི་སྦྱིན་སྲེག་བྱས་པ་ཡིས།། 
མི་ཟད་པ་ཡི་ནོར་ཡང་འབྱུང་།། 
པདྨའི་ས་བོན་བིལ་བའི་འབྲས།། 
ཀུ་མུ་ད་ཡི་འབྲས་བསྲེགས་ན།། 
དེ་ནི་མི་ཟད་ལོངས་སྤྱོད་འཐོབ།། 
འབྲས་བུ་ཐམས་ཅད་སྦྱིན་སྲེག་པས།། 
ས་གཞི་རྒྱལ་སྲིད་ཐོབ་པར་འགྱུར།། 
ཚྭ་དང་ནིམ་པའི་སྦྱིན་སྲེག་གིས།། 
དགྲ་བོ་དེ་མ་ཐག་ཏུ་འཆི།། 
དཔའ་བོ་གཅིག་པ་མཐོང་དཀའ་བའི།། 
རས་བྲིས་ལེགས་པར་བཀྲམ་ནས་སུ།། 
དེ་ཡི་སྤྱན་སྔར་རབ་སྦྱར་བྱ།། 
གཉེན་པོ་གནོད་བྱེད་མངོན་སྤྱོད་ནི།། 
གནོད་སྦྱིན་ཆེ་དང་རྒྱལ་པོ་ཆེ།། 
ས་སྟེངས་རང་སེམས་སྙེམས་ཚུལ་ཅན།། 
མངོན་པའི་ང་རྒྱལ་ང་རྒྱལ་ཆེ།། 
གདུག་ཅིང་གདུག་པའི་ལས་བྱེད་པ།། 
དཀོན་མཆོག་གསུམ་ལ་གནོད་བྱེད་དང་།། 
ཆད་རྟག་གསང་སྔགས་དམ་པ་སྤངས།། 
གསང་སྔགས་མཆོད་པར་མི་བྱེད་ཅིང་།། 
དེར་གུས་རྟེན་པ་སྨོད་པར་བྱས།། 
བཟླས་པས་སུན་ནི་འབྱིན་པ་སྟེ།། 
དེ་རྣམས་ཕ་རོལ་གནོན་པས་ན།། 
ལས་ཀྱི་ཆོ་ག་མཐོང་བ་ཡིས།། 
དེ་རྣམས་ཉིད་ལ་སྦྱར་བར་བྱ།། 
སྡིག་པའི་ཡུལ་ཅན་ཆོས་མེད་པ།། 
འབྱུང་པོ་ཐམས་ཅད་སྲེག་པར་བྱེད།། 
དེ་རྣམས་ལ་ནི་ལས་སྦྱར་ན།། 
དེ་མ་ཐག་ཏུ་སྲོག་འཆད་འགྱུར།། 
སྦྲུལ་གྱི་ཤུབས་ནི་བླངས་ནས་སུ།། 
དུག་དང་ལྷན་ཅིག་ཕྱེ་མར་བཏབ།། 
དེ་ནས་ནིམ་པའི་འདབ་བླངས་ལ།། 
དགྲ་བོའི་མིང་ནི་བྲི་བར་བྱ།། 
དབེན་པའི་ས་ཕྱོགས་སུ་གནས་ཏེ།། 
དུག་གིས་རྟག་ཏུ་བྲི་བར་བྱ།། 
ཐོད་པ་ལྔ་ནི་བླངས་ནས་སུ།། 
ཡུངས་མར་གྱིས་བྱུགས་བཀང་ནས་ནི།། 
ནིམ་པའི་ཤིང་ལ་བློ་ལྡན་གྱིས།། 
ཆོ་ག་བཞིན་མེ་སྤར་བར་བྱ།། 
གསུམ་གྱིས་སྒྱེད་པུ་བྱས་ནས་སུ།། 
གཅིག་ནི་སྟེང་དུ་གཞག་པར་བྱ།། 
བཞི་པ་ཡུངས་ཀར་གྱིས་བཀང་བ།། 
དེ་ཡི་སྟེང་དུ་གཞག་པར་བྱ།། 
སྦྲུལ་གྱི་ཤུབས་ནི་བླངས་ནས་སུ།། 
མི་དེ་ནང་དུ་གཞུག་པར་བྱ།། 
དུམ་བུ་རེ་རེར་གཏུབས་ནས་སུ།། 
ཐོད་པ་རེ་རེར་གཞུག་པར་བྱ།། 
བརྒྱ་རྩ་བརྒྱད་ནི་མངོན་བསྔགས་ནས།། 
རས་བྲིས་བྱང་དུ་ཞལ་གཟིགས་ཏེ།། 
སྔགས་པ་ལྷོ་རུ་ཕྱོགས་པར་བྱ།། 
ཁྲོས་པས་ཙོག་ཙོག་པོར་འདུག་སྟེ།། 
སྐྲ་གྲོལ་བ་ཡི་ཁྲོ་བོ་ཉིད།། 
སྔགས་པས་གདུག་པ་གཙོ་བོར་བྱ།། 
ཐར་པར་གྱུར་གྱི་བར་དུ་ནི།། 
འདི་ནི་ཉིན་ཕྱེད་ན་བྱས་ན།། 
དེ་མ་ཐག་ཏུ་སྲོག་འཆད་འགྱུར།། 
འཆི་ལྟས་ཀྱི་ནི་འདབ་མ་བླངས།། 
ཤུན་པའམ་ནི་རྩ་བར་བཅས།། 
རང་གི་ཁྲག་ནི་ཉིད་དག་དང་།། 
ཡུངས་མར་དག་ནི་ཡང་དག་ལྡན།། 
ཚྭ་དང་རྒྱ་སྐྱེགས་ཉིད་དང་ནི།། 
འདི་དག་ཐམས་ཅད་གཅིག་བྱས་ཏེ།། 
དབེན་པ་ཡི་ནི་གནས་དག་ཏུ།། 
རས་བྲིས་བྱང་དུ་ཞལ་བསྟན་ཏེ།། 
སྔགས་པ་ལྷོ་ཡི་ཕྱོགས་སུ་ཕྱོགས།། 
མེ་ཡི་ཐབ་ཁུང་བྱས་ནས་སུ།། 
ཚ་བའི་ཤིང་གིས་ཁྱད་པར་དུ།། 
ཡམ་ཤིང་ཡང་ནི་རབ་ཏུ་བྱ།། 
ཚ་བའི་ཤིང་ནི་འབའ་ཞིག་གིས།། 
དེ་ཉིད་ཀྱིས་ནི་སྦར་བར་བྱ།། 
སྟོབས་ཆེན་མེ་ཡི་ཐབ་ཁུང་དུ།། 
ལས་ཀྱི་ཆོ་ག་མཐོང་བ་ཡིས།། 
སྲེག་བླུགས་བདུན་དུ་བསྲེག་པར་བྱ།། 
དེ་ནི་ཁྲོ་བོའི་གཟུགས་ཅན་ཏེ།། 
དེ་རུ་ཡེ་ཤེས་མེ་ནི་སྤར།། 
རལ་གྲིའི་ཕྱག་རྒྱ་བཅིངས་ནས་ནི།། 
མཁས་པས་སྔགས་ཀྱི་བཟླས་པ་བྱ།། 
ཁྲོས་པས་སྲེག་བླུགས་སྟོང་ཕྲག་བརྒྱད།། 
དེ་ཡི་ཐབ་ཏུ་དབུལ་བར་བྱ།། 
དང་པོ་བུ་ནི་འཆི་བར་འགྱུར།། 
གཉིས་པ་ལ་ནི་བཞོན་པར་བཅས།། 
གསུམ་པ་ལ་ནི་ཡུལ་འཁོར་ཀུན།། 
བཞི་པ་ལ་ནི་རང་སྲོག་གོ།། 
བསྟན་པ་ཡི་ནི་ལས་འདི་ནི།། 
ཉི་མ་གཅིག་གིས་འབྱུང་བར་འགྱུར།། 
ཡང་ན་ཡུལ་འཁོར་འཇིག་པའམ།། 
ས་གཞིའི་བདག་པོ་འཆི་བར་འགྱུར།། 
རླུང་ནག་ཆར་པ་དེ་བཞིན་བདུད།། 
མེ་ཡིས་ཚིག་པར་ཡང་འགྱུར་ཏེ།། 
ཆར་ཆེན་མི་བཟད་པ་ཡི་རླུང་།། 
རྡུལ་ཚུབ་ཆར་པ་འབྱུང་བར་འགྱུར།། 
ཕ་རོལ་དམག་ཚོགས་ཁྲོས་པས་འཚེ།། 
སྟག་དང་སེང་གེའི་མཆེ་བས་འདེབས།། 
ཕྱོགས་ཀུན་ནས་ནི་འབྱུང་བ་ཡི།། 
གནོད་པ་ཆེན་པོ་འབྱུང་བར་འགྱུར།། 
གདུག་པའི་ལས་ནི་བྱས་པ་ཡིས།། 
ཉི་མ་དེ་ལ་འབྱུང་བར་འགྱུར།། 
སྔགས་པ་དང་བ་མེད་པས་ན།། 
དེ་ནི་ཞི་བར་ག་ལ་འགྱུར།། 
ཚངས་པ་ལ་སོགས་ལྷ་ཚོགས་དང་།། 
འཇིག་རྟེན་སྐྱོང་དང་རྫུ་འཕྲུལ་ཆེ།། 
འཇིག་རྟེན་པ་ཡི་ལྷ་ཀུན་དང་།། 
གང་ཡང་མ་མོར་བཤད་པ་གཞན།། 
བྱང་ཆུབ་སེམས་དཔའ་བདག་ཉིད་ཆེ།། 
ས་བཅུ་གནས་ཀྱི་དབང་ཕྱུག་དང་།། 
རྫུ་འཕྲུལ་ཆེན་པོ་སངས་རྒྱས་དང་།། 
སྔགས་པས་ས་སྟེངས་གནས་པ་དང་།། 
དེ་ནི་བསྲུང་བར་མི་ནུས་ཏེ།། 
རྒྱལ་པོ་ཁྲོས་པར་གྱུར་པ་ཡིས།། 
དེ་ནི་བསྲུང་བར་མི་ནུས་སོ།། 
རང་གི་ཁྲག་གིས་ལན་ཚྭ་བཏགས།། 
ཚ་བ་ཡང་ནི་ཁྱད་པར་དུའོ།། 
བདག་ཉིད་ལྷོ་ཕྱོགས་སུ་བལྟས་ཏེ།། 
རས་བྲིས་བྱང་དུ་ཞལ་ཕྱོགས་ལ།། 
མེ་ཡི་ཐབ་ཁུང་བྱས་པ་རུ།། 
ཚེར་མ་ཅན་གྱི་མེ་སྤར་ཏེ།། 
ཀུན་ནས་ཁྲོས་བཅས་གདུག་པ་ཡིས།། 
དེ་ནས་དགྲ་བོའི་མིང་བཟུང་ལ།། 
ཙོག་ཙོག་པུར་འདུག་ཡང་དག་བསྲེག།
སྲེག་བླུགས་བདུན་ཕྲག་གསུམ་གཉིས་སམ།། 
སྟོང་ཕྲག་གསུམ་དུ་མངོན་བསྔགས་ནས།། 
གདུག་པའི་ལས་ཀྱིས་སྦྱིན་སྲེག་བྱ།། 
དང་པོ་ལ་ནི་བུ་ཡིན་ཏེ།། 
གཉིས་པ་ལ་ནི་ཆུང་མར་བཤད།། 
གསུམ་པ་ལ་ནི་བདག་ཉིད་འགྲོ།། 
བཞི་པ་ལ་ནི་བཞོན་པ་དཔུང་།། 
ལྔ་པ་ལ་ནི་རང་གི་ཡུལ།། 
དྲུག་པ་ལ་ནི་རིགས་རྒྱུད་གཉེན།། 
བདུན་པ་ཐེ་ཙོམ་མེད་པར་ནི།། 
ས་གཞིའི་སྟེང་དུ་ཐལ་བར་རློག།
ཐུན་ཕྱེད་དང་ནི་དབྱུ་གུ་འམ།། 
ཉི་མ་ཕྱེད་ནས་ཁྲོས་པ་ཡིས།། 
ཐགས་ཟངས་རིས་ཀྱང་འཆི་འགྱུར་ན།། 
སྐྱེ་བོ་ཕྲ་མོ་ལྟ་ཅི་སྨོས།། 
གལ་ཏེ་བདེ་ལེགས་འགྱུར་འདོད་ན།། 
རང་གི་ཡུལ་འཁོར་ཕོ་བྲང་འདིར།། 
འོ་མའི་སྲེག་བླུགས་སྟོང་ཕྲག་གིས།། 
དེ་མ་ཐག་ཏུ་རྣལ་མར་འགྱུར།། 
གསང་སྔགས་འཆང་བས་ས་སྟེངས་སུ།། 
རྟག་ཏུ་ཡུལ་མེད་བྱེད་འདོད་དམ།། 
དགྲ་བོ་མྱོས་པར་བྱེད་པ་འམ།། 
ཡང་ན་དབྱེ་བར་འདོད་པ་ན།། 
མི་རུས་ཕྱེ་མ་ཚྭ་དང་ནི།། 
སྐེ་ཚེ་དང་ནི་གནོད་སྦྱིན་འཁྲིགས།། 
རས་བྲིས་སྤྱན་སྔར་སྲེག་བླུགས་བྱ།། 
སྲེག་བླུགས་བདུན་གསུམ་ཡང་ན་ལྷག།
སྲེག་བླུགས་ལས་ནི་ཟིན་པ་ན།། 
ཐེ་ཚོམ་མེད་པར་མྱོས་པར་འགྱུར།། 
དེ་ནི་ཞི་བར་འདོད་པ་ན།། 
དཱུར་བའི་འདབ་མ་འོ་མས་བཏགས།། 
སྟོང་ཕྲག་གཅིག་ཏུ་སྲེག་བླུགས་བྱ།། 
གལ་ཏེ་སྔགས་པ་འདོད་པ་ན།། 
དེ་ཡི་ཚེ་ན་རྣལ་མར་འགྱུར།། 
དུག་ཉིད་དང་ནི་ཁྲག་དང་ནི།། 
རུས་པའི་ཕྱེ་མ་ཡང་དག་ལྡན།། 
ནིམ་པའི་ས་བོན་ལྡན་པ་ནི།། 
ཡུངས་མར་གྱིས་བཏགས་མཉེ་བར་བྱ།། 
རས་བྲིས་བྱང་དུ་ཞལ་བལྟས་ལ།། 
མྱོས་བྱེད་ཤིང་གི་མེ་དག་ལ།། 
ཁྲོས་དང་ལྡན་པས་སྲེག་བླུགས་ནི།། 
ཉི་ཤུ་རྩ་གཅིག་སྦྱིན་སྲེག་བྱ།། 
བརྒྱ་རྩ་བརྒྱད་ནི་སྔགས་བྱས་ནས།། 
སྟན་ལ་ཙོག་ཙོག་པུར་འདུག་ཅིང་།། 
སྲེག་བླུགས་ལས་ནི་རྫོགས་པ་ན།། 
དུ་བ་མེ་ནི་ཀུན་དུ་འཁྲིགས།། 
བུ་དང་ཕྱུགས་དང་གཉེན་བཅས་པའི།། 
དགྲ་ཡི་སྲོག་ནི་འཆད་པར་འགྱུར།། 
མི་ཡི་རུས་པའི་ཕྱེ་མ་བླངས།། 
དེ་ནས་ནིམ་པ་ལྔ་པར་བླང་།། 
བདག་ཉིད་ཀྱི་ནི་ཁྲག་གམ་ནི།། 
ཡུངས་མར་གྱིས་ནི་བཏགས་བྱས་ལ།། 
རས་བྲིས་བྱང་དུ་ཞལ་ཕྱོགས་ཏེ།། 
སྲེག་བླུགས་བདུན་དུ་སྦྱིན་སྲེག་བྱ།། 
བུ་དང་ཕྱུགས་དང་ཉེ་དུར་བཅས།། 
དགྲ་སྲོག་དེ་མ་ཐག་ཏུ་སྐེམ།། 
སེམས་ཅན་གདུག་པའི་རྒྱལ་པོ་དང་།། 
གཞན་ཡང་ལྷ་ལ་སོགས་པ་དང་།། 
མ་མོ་རྣམས་ཀྱིས་ས་སྟེངས་སུ།། 
སྔགས་པ་ལ་ནི་གནོད་བྱེད་པ།། 
དེ་རྣམས་གཞོམ་པར་བྱ་བའི་ཕྱིར།། 
སྦྱོར་བ་འདི་ནི་བརྩམ་པར་བྱ།། 
སྐེ་ཚེ་དུག་གིས་དེ་བཞིན་བཏགས།། 
ནིམ་པའི་འབྲས་བུ་ཡང་དེ་བཞིན།། 
ཅི་རིགས་སྦྱིན་སྲེག་བྱས་གྱུར་ན།། 
དེ་མ་ཐག་ཏུ་སྲོག་འཆད་འགྱུར།། 
རྩེ་གཅིག་པ་ཡི་ཡིད་ཀྱིས་སུ།། 
དེ་ཉིད་ཚོགས་རྣམས་མཉན་པར་གྱིས།། 
གང་གིས་འཕྲལ་དུ་འབྲས་བུ་འབྱུང་།། 
གསང་བའི་སྦྱོར་བ་བཤད་པར་བྱ།། 
ནིམ་པའི་འདབ་མ་དུག་གིས་བཏགས།། 
དེ་ལ་ཁྲག་གིས་མིང་བྲི་བྱ།། 
ཚ་བ་གསུམ་གྱིས་མེ་སྤར་ཏེ།། 
སྔགས་པ་རྟག་ཏུ་ལྷོ་རུ་ཕྱོགས།། 
རས་བྲིས་བྱང་དུ་ཕྱོགས་པས་དགྲམ།། 
སྟན་ལ་ཙོག་ཙོག་པུར་འདུག་སྟེ།། 
ཁྲོས་པའི་ཡིད་ཀྱིས་བསྲེག་པར་བྱ།། 
སྲེག་བླུགས་བདུན་ལ་ཉི་ཤུ་སྔགས།། 
རིགས་རྒྱུད་ཕྱུགས་དང་གཉེན་བཅས་པའི།། 
དགྲ་བོ་དེ་ཡི་ཚེ་ན་འཆི།། 
དབྱུག་གུ་ཕྱེད་དམ་ཡུད་ཙམ་ཅིག།
གང་དུ་ལ་ལར་གནས་ནས་ནི།། 
སྔགས་པའི་དགྲ་བོ་གནོད་བྱེད་ལ།། 
སྦྱོར་བ་འདི་ནི་བརྩམ་བྱས་ན།། 
དགྲ་བོ་དེ་མ་ཐག་ཏུ་འཆི།། 
ཚིག་འདི་གཞན་དུ་མ་ཡིན་ནོ།། 
རང་གི་ཁྲག་གིས་ཚ་གསུམ་བཏགས།། 
དགྲ་བོ་ཡི་ནི་གཟུགས་བརྙན་བྱ།། 
བློ་ལྡན་ནིམ་པའི་འདབ་མ་ལ།། 
མིང་བྲིས་གང་དུ་གཞུག་པར་བྱ།། 
ས་སྟེངས་ནིམ་པའི་ཤིང་ཡང་དག།
མཁས་པས་རྣམ་པར་བླངས་ནས་སུ།། 
ཡང་དག་ཆོ་ག་ཤེས་པ་ཡིས།། 
དུག་གིས་བསྒོས་ཏེ་བྱུག་པར་བྱ།། 
ཆོ་ག་བཞིན་དུ་དུག་བྱུགས་ལ།། 
སྐད་ཅིག་དེ་ལ་སྤར་བར་བྱ།། 
སྔགས་པ་ལྷོ་རུ་ཕྱོགས་པ་དང་།། 
རས་བྲིས་རྟག་ཏུ་བྱང་དུ་ཕྱོགས།། 
ཙོག་ཙོག་པུར་འདུག་རྒྱུད་ཁྲོས་པ།། 
འབར་ཞིང་མཆེད་པའི་མེ་ལྟ་བུར།། 
དགྲ་བོ་ཡི་ནི་མིང་སྨོས་ན།། 
དེ་ཉིད་ཀྱི་ཡང་བྱ་བ་ནི།། 
སྲེག་བླུགས་གསུམ་དུ་སྦྱིན་བསྲེགས་ན།། 
དགྲ་བོ་མོད་ལ་འཆི་བར་འགྱུར།། 
བུ་དང་རང་གི་རིགས་རྒྱུད་བཅས།། 
ཆུང་མ་དང་བཅས་བུ་དང་གཉེན།། 
དེ་བཞིན་གཤེགས་པས་བསྲུངས་གྱུར་ཀྱང་།། 
དེ་མ་ཐག་ཏུ་ཐལ་བར་ལོག།
གཅིག་གིས་བདག་ཉིད་བརླག་འགྱུར་ཏེ།། 
གཉིས་པ་ཡིས་ནི་ཆུང་མའོ།། 
གསུམ་པས་བུ་དང་གཉེན་ལ་སོགས།། 
འདིར་ནི་འཆི་བར་ཐེ་ཙོམ་མེད།། 
ནིམ་པ་བདག་ཉིད་ཆེན་པོ་ཡིས།། 
ཡན་ལག་ལྔ་ནི་བླངས་ནས་ནི།། 
རང་གི་ཁྲག་དང་དུག་ལྡན་པ།། 
ནིམ་པ་ལྔ་ནི་བཏགས་ནས་སུ།། 
དེ་ཡི་གཟུགས་བརྙན་བྱས་པ་དང་།། 
དགྲ་བོའི་མིང་ནི་བྲིས་པ་དག།
དེ་ནི་གཏུབས་ནས་སྲེག་བླུགས་ནི།། 
བརྒྱད་ཉིད་ཀྱང་ནི་བསྲེག་པར་བྱ།། 
བུ་དང་ཕྱུགས་དང་གཉེན་དུ་བཅས།། 
སྐྱེ་བོ་དེ་ཡི་མོད་ལ་འཆི།། 
གལ་ཏེ་དགྲ་བོ་སྐྱོབ་བྱེད་པ།། 
བདེ་བྱེད་དེ་ནས་ཁྱབ་འཇུག་དང་།། 
ཚངས་པས་ཡང་དག་བསྲུངས་གྱུར་དང་།། 
མ་མོས་སྲུང་བར་བྱེད་པ་དང་།། 
གཞན་ཡང་སྙན་པར་གྲགས་པ་ཡི།། 
བརྒྱ་བྱིན་ལ་སོགས་ལྷ་དབང་གིས།། 
སྔགས་པས་དང་བ་མེད་པས་ན།། 
དེ་ཆེ་བསྲུང་བར་མི་ནུས་སོ།། 
ཐུགས་བརྩེ་ལྡན་པའི་ཐུགས་ཀྱིས་ནི།། 
སྔགས་པ་གང་ཚེ་དང་བ་ན།། 
དཱུར་བ་དང་ནི་བསྲེས་པ་ཡི།། 
འོ་མའི་སྲེག་བླུགས་དེ་ཚེ་བསྲེག།
མཆོག་ཏུ་བདེ་བ་གཏད་པས་ན།། 
དེ་ནས་རྣལ་མ་དག་ཏུ་འགྱུར།། 
གོས་རློན་པ་ནི་བླངས་ནས་སུ།། 
རྒྱ་སྐྱེགས་ཁུ་བས་རྣམ་པར་བཏགས།། 
དུང་གི་ཕྱེ་མ་ཉིད་དག་དང་།། 
དུག་དང་སྐེ་ཚེ་ཡང་དག་ལྡན།། 
དབེན་པའི་གནས་སུ་འདུག་ནས་ནི།། 
ནིམ་པའི་ཤིང་ལ་མེ་སྤར་ཏེ།། 
གསང་ཤེས་གང་ཞིག་ཁྲོས་པ་དང་།། 
སྔགས་ཤེས་གཏུམ་པར་གྱུར་པ་ཡིས།། 
ཉི་མ་ཕྱེད་ཀྱི་ཆར་གནས་ནས།། 
སྲེག་བླུགས་བདུན་དུ་བསྲེགས་པ་ན།། 
སྔགས་པ་དོགས་མེད་གསང་བར་གནས།། 
དེ་ནས་བརྗོད་པས་སྦྱིན་སྲེག་བྱ།། 
དང་པོ་སྲེག་བླུགས་སྦྱར་བ་ཡིས།། 
དུག་དང་ཕོལ་མིག་རྣམ་པར་ལྡན།། 
གཉིས་པ་ལ་ནི་ཉིན་བཞི་པ།། 
གསུམ་པ་ལ་ནི་རིམས་ཆེན་པོ།། 
བཞི་པ་ལ་ནི་ལུས་བསྐམས་འགྱུར།། 
ལྔ་པ་ལ་ནི་དྲན་པ་མེད།། 
དྲུག་པ་ལྷག་མ་ཅུང་ཟད་ཙམ།། 
བདུན་པ་ལ་ནི་སྲོག་འགྲོ་བའོ།། 
སྔགས་པའི་ལས་ནི་འགྲུབ་བྱའི་ཕྱིར།། 
གསང་བ་འདི་ནི་བཤད་པ་ཡིན།། 
མདོར་བསྡུས་ནས་ནི་བཤད་བྱ་ཡིས།། 
རྫུ་འཕྲུལ་ཆེན་པོ་རྟག་ཏུ་ཉོན།། 
སྔགས་པ་དང་བ་མེད་པས་ན།། 
གཞན་དུ་ན་ནི་འཚོ་མི་ནུས།། 
ཇི་སྲིད་སྔགས་པ་དང་མེད་པར།། 
དེ་ནི་གང་ལས་ཞི་བར་འགྱུར།། 
ཇི་སྲིད་སྔགས་རྒྱལ་མཉེས་པ་དང་།། 
ཐུགས་བརྩེས་བརླན་པ་དེ་ཡི་ཚེ།། 
ཞི་བ་རུ་ནི་འགྱུར་བ་ཡིན།། 
དུག་དང་ནིམ་པ་སྒོག་སྐྱ་དང་།། 
དུང་གི་ཕྱེ་མ་ཉིད་དང་ནི།། 
རས་བྲིས་ཉེ་བའི་དྲུང་དུ་ནི།། 
ཉི་ཤུ་ཐམ་པ་བསྲེག་པར་བྱ།། 
གཉེན་དང་འཁོར་དང་ཕྱུགས་བཅས་པའི།། 
དགྲ་བོ་རྩད་ནས་བཅད་པར་འགྱུར།། 
གསང་སྔགས་འཛིན་པ་མ་གཏོགས་པ།། 
དེ་བཞིན་དེ་ཚེ་སུ་ཡིས་ནུས།། 
ཚ་བ་གསུམ་དང་ལན་ཚྭ་དང་།། 
དུག་དང་རང་སྐྱུར་བཅས་པ་དང་།། 
ཡུངས་མར་དང་ནི་སྐྲ་དང་ཡང་།། 
སྦྲུལ་གྱི་ཤུབས་ནི་ཉིད་དག་དང་།། 
ནིམ་པའི་འདབ་མ་འབྲས་བུར་བཅས།། 
མི་ཡི་རུས་པའི་ཕྱེ་མ་དང་།། 
སྐེ་ཚེ་དང་ནི་དུང་ཕྱེ་དང་།། 
སྒོག་བཙོང་དང་ནི་སྒོག་སྐྱ་ཉིད།། 
འདི་རྣམས་ཕྱེ་མར་བྱས་ནས་སུ།། 
ཚེར་མའི་མེ་ལ་མཉམ་གཞག་པའི།། 
སྔགས་པས་དེ་ནི་སྲེག་བླུགས་བྱ།། 
དགྲ་བོའི་མིང་ནི་མྱུར་སྨོས་ནས།། 
སྲེག་བླུགས་གཅིག་ནི་བསྲེགས་གྱུར་ན།། 
དགྲ་བོ་དེ་ནི་མོད་དུ་བརླག།
གསུམ་དང་བདུན་དང་དེ་ནས་གཅིག།
དགྲ་བོ་སྲེག་བླུགས་སྦྱིན་བསྲེགས་ན།། 
རང་གི་ཕ་ཚན་ཡུལ་འཁོར་བཅས།། 
ཉེ་དུ་ཕྱུགས་རྣམས་བརླག་པར་འགྱུར།། 
གལ་ཏེ་མཁས་པས་དགྲ་བོ་ནི།། 
སྨྱོ་བར་བྱ་བར་འདོད་པ་ཡིས།། 
ཡན་ལག་གཟུགས་བརྙན་བྱས་ནས་སུ།། 
ལྔ་ནི་འབྲས་བུར་བཅས་པ་དང་།། 
དྷ་དུ་ར་ཡི་སྲེག་བླུགས་བདུན།། 
དེ་མ་ཐག་ཏུ་སྨྱོ་བར་འགྱུར།། 
ཚ་བ་གསུམ་དང་ལན་ཚྭ་ཉིད།། 
རྟག་པ་ཉིད་དུ་བསྲེགས་གྱུར་ན།། 
ནད་ཆེན་པོས་ནི་ཟིན་གྱུར་ནས།། 
ཤིང་སྐམ་བཞིན་དུ་བསྐམས་པར་འགྱུར།། 
ཛམ་བི་ར་ལི་རང་སྐྱུར་བཅས།། 
རྒྱུན་དུ་བསྲེགས་པ་ཉིད་གྱུར་ན།། 
གྲང་བའི་རིམས་ནི་ཚབས་པོ་ཆེས།། 
དེ་མ་ཐག་ཏུ་འཇོམས་པར་འགྱུར།། 
ཞི་ལ་འོ་མའི་སྦྱིན་སྲེག་གིས།། 
ཐམས་ཅད་དུ་ནི་བརྗོད་པ་ཡིན།། 
ཁྭ་ཡི་སྒྲོ་ནི་བླངས་ནས་སུ།། 
ཨེ་རཎྜ་ཡི་མར་ཁུས་བཏགས།། 
དྷ་དུ་ར་ཡི་མེ་ལ་ནི།། 
སྲེག་བླུགས་ཉི་ཤུ་ཐམ་པ་བསྲེག།
ཁྭ་ཏ་བཞིན་དུ་ཕྱོགས་ཀུན་དུ།། 
དེ་མ་ཐག་ཏུ་དགྲ་བོ་འཁྱམ།། 
ལན་ཚྭ་དུག་དང་ཀུན་དུ་ལྡན།། 
མི་ཡི་རུས་པ་སྐེ་ཚེར་བཅས།། 
ཡུངས་ཀར་ཀུན་དུ་ལྡན་པ་རྣམས།། 
ནིམ་པའི་མེ་ནི་མི་བཟད་པར།། 
དགྲ་བོའི་སྲེག་བླུགས་བྱས་གྱུར་ན།། 
དེ་མ་ཐག་ཏུ་ཐལ་བར་རློག།
བ་ལང་མཁྲིས་པ་ལན་ཚྭར་ལྡན།། 
རྒྱ་སྐྱེགས་ཁུ་བར་བཅས་པ་རྣམས།། 
བསྲེགས་ན་དགྲ་བོ་ཉམས་ནས་ནི།། 
དེ་མ་ཐག་ཏུ་འཆི་བར་འགྱུར།། 
སྒེའུ་གཤེར་གྱི་ཁུ་བར་ལྡན།། 
དེ་བཞིན་ལན་ཚྭ་ཚ་བ་གསུམ།། 
དེ་ཡིས་གཟུགས་བརྙན་བྱས་ནས་སུ།། 
དུར་ཁྲོད་ཀྱི་ནི་མགལ་དུམ་བླངས།། 
དེ་ཉིད་ལ་ནི་མེ་སྤར་ཏེ།། 
མིང་ནི་གཟུགས་བརྙན་ནང་དུ་གཞུག།
གང་དུ་ཅུང་ཟད་ཅི་ཡོད་པ།། 
རྐང་པའི་རྩེ་མོ་ཐུག་པར་བསྲེག།
ཡུལ་དང་ཡུལ་འཁོར་བཅས་པ་དང་།། 
འདིར་ནི་བུ་ཕྱུགས་གཉེན་དུ་བཅས།། 
བདག་ཉིད་དང་ནི་ཆུང་མར་བཅས།། 
འདིར་ནི་མོད་དུ་ཐལ་བར་རློག།
མཁས་པས་སོལ་བའི་ཐལ་བ་ཡིས།། 
དགྲ་བོའི་གཟུགས་བརྙན་བྲིས་ནས་སུ།། 
རྐང་པས་རབ་ཏུ་མནན་ནས་སུ།། 
ཀུན་ནས་ཁྲོས་པས་བཟླས་པ་བརྩམ།། 
གཟེར་ཟུག་ཚབས་པོ་ཆེས་འདེབས་ཤིང་།། 
ཕོལ་མིག་ཆེན་པོ་འབྱུང་བར་འགྱུར།། 
ས་གཞི་ཀུན་དུ་མྱོས་འགྱུར་བར།། 
དེ་མ་ཐག་ཏུ་འགྱུར་བ་ཡིན།། 
གསང་སྔགས་འཛིན་པ་མ་གཏོགས་པ།། 
ས་སྟེངས་གཞན་མ་སུ་ཡིས་ནུས།། 
འོ་མ་ཅན་ཤིང་ཡམ་ཤིང་དང་།། 
དཀར་གསུམ་སྦྱིན་སྲེག་བྱས་པ་ཡིས།། 
སྐྱེ་བོ་དེ་ནི་རྣལ་མར་འགྱུར།། 
སྔགས་པའི་བཀའ་དྲིན་བཟང་པོས་སོང་།། 
སྤངས་པ་རབ་ཏུ་བླངས་ནས་སུ།། 
མཁས་པས་ཁང་པ་སྟོང་པར་བྱ།། 
ནིམ་པའི་འདབ་མར་དགྲ་ཡི་མིང་།། 
ཐམས་ཅད་དུག་གིས་བྱུགས་ནས་སུ།། 
སླར་ཡང་རབ་ཏུ་བསྐམ་པར་བྱ།། 
ནིམ་པའི་འདབ་མར་དགྲ་ཡི་མིང་།། 
རང་གི་ཁྲག་གིས་བྲིས་ནས་སུ།། 
དེ་ཡི་ནང་དུ་བཅུག་ནས་སུ།། 
རྒྱུས་པས་རབ་ཏུ་བསྒྲིམ་པར་བྱ།། 
ཚ་བ་གསུམ་གྱིས་མེ་སྤར་ཏེ།། 
སྲེག་བླུགས་གསུམ་དུ་སྦྱིན་སྲེག་བྱ།། 
སྔགས་པས་འཇིག་རྟེན་གསུམ་བརླག་ན།། 
གདུག་པའི་ས་བདག་སྨོས་ཅི་དགོས།། 
གལ་ཏེ་ཞི་བར་བྱེད་འདོད་ན།། 
སྙིང་རྗེ་ཡིས་ནི་སེམས་བརླན་ཅིང་།། 
འོ་མ་ཅན་ཤིང་ཡམ་ཤིང་ནི།། 
འོ་མས་བཏགས་ནས་ཏིལ་དང་འབྲས།། 
སྲེག་བླུགས་བརྒྱ་རྩ་བདུན་བསྲེགས་ན།། 
དེ་མ་ཐག་ཏུ་ཞི་བར་འགྱུར།། 
བྱ་རྒོད་ཤ་དང་དེ་བཞིན་འུག།
བྱི་ལ་ཡི་ནི་ཤ་རྣམས་དང་།། 
ནེའུ་ལེའི་སྤུ་ནི་བླངས་ནས་སུ།། 
སྤུན་པའི་མེ་ལ་བསྲེགས་གྱུར་ན།། 
སྲེག་བླུགས་གསུམ་ཙམ་ཉིད་ཀྱིས་སུ།། 
མྱུར་བ་ཉིད་དུ་དབྱེ་བར་འགྱུར།། 
བྱ་རྒོད་རུས་པ་སྦྲུལ་རུས་རྣམས།། 
མི་ཡི་ཁ་ཡི་རུས་པ་རྣམས།། 
འདི་རྣམས་སེར་རྩིར་གཏུབས་ནས་སུ།། 
ཁྱིམ་གྱི་དྲུང་དུ་སྦས་ནས་ནི།། 
གལ་ཏེ་བདེ་བྱེད་ཀྱིས་བསྲུངས་ཀྱང་།། 
དེ་མ་ཐག་ཏུ་དགྲ་བོ་བརླག།
དུག་དང་བདག་ཉིད་ཁྲག་དང་ནི།། 
ལན་ཚྭ་ཚ་བ་གསུམ་དེ་བཞིན།། 
འདི་ཡིས་གཟུགས་བརྙན་བྱས་སུ།། 
དགྲ་བོའི་མིང་ནི་རབ་ཏུ་གཞུག།
ནིམ་པའི་ཤིང་ལ་མེ་སྤར་ཏེ།། 
ཁྲོ་བོའི་མེ་ནི་ཡང་དག་མཆོད།། 
གང་དུ་ཅུང་ཟད་ཅི་ཡོད་པ།། 
སྲེག་བླུགས་གསུམ་ནི་བསྲེག་པར་བྱ།། 
སྲེག་བླུགས་གཅིག་ནི་བྱས་པ་ཡིས།། 
བདག་ཉིད་བུ་དང་ཆུང་མའོ།། 
གཉིས་ཀྱིས་རང་གི་གཉེན་ཚོགས་ཉིད།། 
གསུམ་པས་ཡུལ་འཁོར་བཞོན་དཔུང་བཅས།། 
རང་བྱུང་བས་ནི་བསྲུངས་གྱུར་ཀྱང་།། 
ཐལ་བ་ཉིད་དུ་རློག་པར་འགྱུར།། 
བདག་ཉིད་ཀྱི་ནི་སྟོབས་ཀྱིས་སུ།། 
རས་ནི་རློན་པ་ཀུན་དུ་བྱ།། 
བསྒྲུབ་བྱའི་མིང་ནི་སྨོས་ནས་སུ།། 
དེ་འོག་དེ་བཞིན་གཟུགས་བརྙན་བྱ།། 
མགོ་བོ་རྡོག་པས་རབ་མནན་ཏེ།། 
ཁྲོས་པས་ཡ་སོས་མ་མཆུ་མནན།། 
བརྒྱད་ཀྱི་ཆ་ནི་བཟླས་པ་ན།། 
ནད་ནི་ཆེན་པོས་འདེབས་པར་བྱེད།། 
རིམས་དང་བརྒྱལ་བར་འགྱུར་བ་སྟེ།། 
མཆེར་པའི་ནད་དང་མཚན་བར་རྡོལ།། 
ནད་རྣམས་ཐམས་ཅད་ཀུན་དུ་ལྡན།། 
ཆུ་སྲི་བས་ནི་ཟིན་འགྱུར་ཞིང་།། 
རིགས་རྒྱུད་ཕྱུགས་དང་གཉེན་དུ་བཅས།། 
དགྲ་བོ་དེ་མ་ཐག་ཏུ་འགྱུར།། 
གསང་སྔགས་འཆང་བ་མ་གཏོགས་པ།། 
གཞན་མ་ནུས་པ་སུ་ཞིག་ཡོད།། 
སྐྲ་དང་རྐང་པའི་སར་གནས་པ།། 
དགྲ་བོ་དེ་ནི་བླང་བར་བྱ།། 
དེ་ཡི་གཟུགས་བརྙན་བྱས་ནས་ནི།། 
དུག་དང་སྐེ་ཚེ་བཅས་པ་རྣམས།། 
ཚེར་མའི་མེ་ལ་སྦྱིན་སྲེག་བྱ།། 
དགྲ་བོ་མོད་དུ་བརླག་པར་འགྱུར།། 
དགྲ་བོའི་རུས་པའི་ཕྱེ་མ་ནི།། 
དུག་དང་རང་སྐྱུར་ཡང་དག་ལྡན།། 
དགྲ་བོའི་གཟུགས་ནི་བྱས་ནས་སུ།། 
ནིམ་པའི་ཤིང་ནི་མེར་བསྲེགས་ན།། 
གསོ་བར་མི་ནུས་ནད་ཀྱིས་ནི།། 
སྐྱེ་བོ་དེ་མ་ཐག་ཏུ་འདེབས།། 
གསང་སྔགས་འཆང་བ་མ་གཏོགས་པ།། 
གསོ་ནུས་གཞན་མ་སུ་ཞིག་ཡོད།། 
ནིམ་པ་དུག་དང་ཚ་བ་གསུམ།། 
དྷ་དུ་ར་ཡི་འབྲས་བུ་རྣམས།། 
འདི་རྣམས་གཅིག་ཏུ་བྱས་ནས་ནི།། 
གཟུགས་བརྙན་རབ་ཏུ་བྱ་བ་ཡིན།། 
དེ་ཡི་ལུས་པོ་གཏུབས་བསྲེགས་ན།། 
དེ་མ་ཐག་ཏུ་སྲོག་འཆད་འགྱུར།། 
ཁྲག་དང་ལན་ཚྭ་དུག་དང་ནི།། 
དེ་ཉིད་གཅིག་ཏུ་བྱས་ནས་སུ།། 
ཨརྒའི་ཤིང་མེ་དེ་བཞིན་དུ།། 
སྲེག་བླུགས་གསུམ་ནི་སྲེག་པར་བྱེད།། 
དབྱུག་གུ་གཅིག་གམ་ཐུན་ཕྱེད་ན།། 
དེ་མ་ཐག་ཏུ་ས་སྟེངས་འཆི།། 
ཡུངས་མར་གྱིས་ནི་བཏགས་བྱས་ལ།། 
རས་བྲིས་བྱང་དུ་ཕྱོགས་བྱས་ཏེ།། 
ལན་ཚྭ་ནིམ་པའི་འདབ་མ་དང་།། 
ཚ་བའི་མར་ཁུས་དེ་བཞིན་དུ།། 
སྲེག་བླུགས་ལན་བདུན་ཙམ་ཉིད་ནི།། 
སྔགས་པས་གང་དུ་གནས་པས་བསྲེག།
སྲེག་བླུགས་ལན་བདུན་བསྲེགས་པ་ན།། 
ས་སྟེངས་དེ་མ་ཐག་ཏུ་འཆི།། 
རང་གི་ཁྲག་དང་ཚ་བ་གསུམ།། 
ཡུངས་མར་དང་ནི་ཡང་དག་ལྡན།། 
ཚེར་མའི་མེ་ལ་བསྲེགས་གྱུར་ན།། 
དེ་མ་ཐག་ཏུ་ཐལ་བར་རློག།
ཨརྒ་ནུ་ཧི་འོ་མ་དང་།། 
དེ་བཞིན་དུ་ནི་ཕག་པའི་བྲུན།། 
དུར་ཁྲོད་མེ་ལ་བསྲེགས་པ་ན།། 
དེ་མ་ཐག་ཏུ་མོད་ལ་བརླག།
བྱི་ཚེར་ཕག་པའི་སྤུ་དེ་བཞིན།། 
སྲེག་བླུགས་ལན་གསུམ་བསྲེགས་གྱུར་ན།། 
འཕྲལ་དུ་མོད་ལ་བརླག་པར་འགྱུར།། 
ནིམ་པའི་ལོ་མ་ན་ལེ་ཤམ།། 
དུག་དང་ཡུངས་མར་ཉིད་དག་ནི།། 
ལན་བདུན་རབ་ཏུ་སྲེག་བླུགས་ན།། 
འཕྲལ་དུ་སྲོག་ནི་འཆད་པར་འགྱུར།། 
ཁྭ་ཡི་རུས་པ་མི་རུས་དང་།། 
ནེའུ་ལེ་ཡི་རུས་པ་ཉིད།། 
ཕྱེ་མར་བཏགས་ནས་ཞི་བར་བྱ།། 
ཡུངས་མར་ཡང་དག་ལྡན་པ་རུ།། 
ནིམ་པའི་ཤིང་གི་མེར་བསྲེགས་ན།། 
གྲོང་དང་གྲོང་ཁྱེར་དུ་བཅས་པའི།། 
དགྲ་བོ་འཕྲལ་དུ་བརླག་པར་འགྱུར།། 
འུག་པའི་རུས་པ་སྟག་གི་སྤུ།། 
ཐོད་པའི་རུས་པ་ལེགས་པར་སྦྱར།། 
དགྲ་བོའི་སྒོ་རུ་བྲུས་ནས་སྦ།། 
དེ་མ་ཐག་ཏུ་སྐྲོད་པར་འགྱུར།། 
སྟག་གི་རུས་པ་ནེའུ་ལེའི་སྤུ།། 
དེ་བཞིན་དུ་ནི་ཁྱི་ཡི་སྤུ།། 
ཚེར་མའི་མེ་ལ་བསྲེགས་གྱུར་ན།། 
དེ་མ་ཐག་ཏུ་འབྱེད་པར་འགྱུར།། 
ས་ཏིའི་མེ་ཏོག་ན་ལེ་ཤམ།། 
ནིམ་པའི་ལོ་མ་དེ་བཞིན་དུག།
ཐམས་ཅད་གཅིག་ཏུ་བྱས་ནས་ནི།། 
བརྒྱ་རྩ་བརྒྱད་དུ་བསྲེག་པར་བྱ།། 
གང་གི་མིང་ནས་སྨོས་ནས་སུ།། 
བློ་ལྡན་མེ་ཡིས་བསྲེགས་པ་ན།། 
ས་སྟེངས་པ་ནི་མ་ལུས་པ།། 
འཇིག་རྟེན་དུ་ནི་འབྱེད་པར་འགྱུར།། 
དྷ་དུ་ར་ཡི་ས་བོན་དང་།། 
དེ་བཞིན་ནིམ་པའི་འབྲས་བུ་དང་།། 
དུག་དང་ལན་ཚྭ་ཉིད་དག་ནི།། 
བརྒྱ་རྩ་བརྒྱད་དུ་བསྲེགས་ནས་ནི།། 
བུ་དང་ཕྱུགས་དང་ཉེ་དུར་བཅས།། 
ཐེ་ཚོམ་མེད་པར་ཐལ་བར་རློག།
སྦྲུལ་དང་ནེའུ་ལེ་ནག་པོ་དང་།། 
ཁྭ་ཡི་རུས་པ་ཡང་དག་ལྡན།། 
རྩངས་པ་ཡི་ནི་མགོ་བོ་རྣམས།། 
ཆ་ནི་མཉམ་པོར་བྱས་ནས་སུ།། 
རང་གི་ཁྲག་དང་བཏགས་ནས་སུ།། 
སྡོང་བུ་གཅིག་པུ་བྱས་པ་ཡིན།། 
བརྒྱ་རྩ་བརྒྱད་ནི་མངོན་བསྔགས་ནས།། 
དགྲ་བོའི་སྒོ་ཁར་སྤར་བར་བྱ།། 
བུ་དང་ཕྱུགས་དང་གཉེན་དུ་བཅས།། 
དགྲ་བོ་དེ་ཡི་ཚེ་ན་འཆི།། 
མི་ཡི་ཞག་ནི་ཉིད་དག་དང་།། 
ཐལ་བ་ཐོད་པར་བླངས་ནས་སུ།། 
རྒྱ་སྐྱེགས་ཁུ་བ་ཡང་དག་ལྡན།། 
བསྡོམས་ནས་རིལ་གཅིག་རབ་ཏུ་བྱ།། 
ཁྲ་ཡི་རུས་པ་ནང་དུ་གཞུག།
དགྲ་བོའི་སྒོ་ཁར་གཞག་པ་ན།། 
བདག་ཉིད་གྲོང་དང་དེ་བཞིན་བཅས།། 
དགྲ་བོ་དེ་ཡི་ཚེ་ན་བརླག།
དྷ་དུ་ར་ཡི་བདག་ཉིད་ལྔ།། 
བླངས་ནས་དུག་དང་ཚ་བ་གསུམ།། 
སྲེག་བླུགས་ལན་གསུམ་བསྲེགས་ནས་ནི།། 
དེ་མ་ཐག་ཏུ་དགྲ་འཆི་འགྱུར།། 
ནེའུ་ལེའི་ཤ་ནི་ཡང་དག་བླངས།། 
མཁས་པས་རབ་ཏུ་བསྐམ་པར་བྱ།། 
དུག་དང་ཚྭ་ནི་ཡང་དག་ལྡན།། 
སྲེག་བླུགས་ལན་གསུམ་བསྲེགས་པ་ན།། 
ནད་ནི་སྣ་ཚོགས་ཀུན་བྱུང་ནས།། 
འཕྲལ་དུ་སྲོག་ནི་འཆད་པར་འགྱུར།། 
ལས་འདི་རབ་ཏུ་སྦྱར་བྱས་ན།། 
དེ་མ་ཐག་ཏུ་འགྲུབ་པར་འགྱུར།། 
སོལ་བ་དང་ནི་ལན་ཚྭ་ཉིད།། 
ཚ་བ་གསུམ་ནི་མཉམ་པོར་བསྒོས།། 
ཡུངས་མར་དང་ནི་ཡང་དག་ལྡན།། 
དེ་ནས་གཟུགས་བརྙན་བྱས་ནས་སུ།། 
ཚེར་མ་ཡི་ནི་མེ་སྤར་ཏེ།། 
རས་བྲིས་བྱང་དུ་ཕྱོགས་པ་དང་།། 
སྔགས་པ་ལྷོ་རུ་ཕྱོགས་གྱུར་ཅིང་།། 
ཁྲོས་པས་མེ་ནི་རབ་འབར་འགྱུར།། 
སྲེག་བླུགས་ལན་གསུམ་ཉིད་དུ་ནི།། 
དགྲ་བོའི་གཟུགས་བརྙན་བསྲེག་པར་བྱ།། 
གཅིག་གིས་བུ་ནི་འཆི་བར་འགྱུར།། 
གཉིས་པས་ཆུང་མ་ཕྱུགས་དང་གཉེན།། 
གསུམ་པས་བདག་ཉིད་ཡུལ་འཁོར་དང་།། 
ཕྱུགས་དང་གཉེན་དུ་བཅས་པ་རྣམས།། 
དེ་མ་ཐག་ཏུ་ཐལ་བར་རློག།
སྔགས་པའི་བཀའ་དྲིན་མེད་པར་ནི།། 
སླར་ཡང་ཞི་བར་ག་ལ་ནུས།། 
བརྒྱ་རྩ་བརྒྱད་ལས་ལྷག་པ་ཡི།། 
འོ་མའི་སྲེག་བླུགས་དེ་ནས་དབུལ།། 
དེ་ཚེ་དེ་རུ་རང་གི་ནི།། 
འཁོར་ཕྱུགས་གཉེན་འདབ་རྣམས་དང་ནི།། 
དེ་བཞིན་དུ་ནི་ཞི་བར་འགྱུར།། 
དྷ་དུ་ར་ཡི་འབྲས་བླངས་ནས།། 
ཁང་ས་ཀུན་དུ་བྲུ་བར་བྱ།། 
ནིམ་པ་ཞེས་བྱའི་ལོ་མ་འདིར།། 
དགྲ་བོའི་མིང་ནི་བྲི་བར་བྱ།། 
དུག་དང་ཁྲག་ནི་ཡང་དག་ལྡན།། 
དེ་ཡིས་རྟག་ཏུ་དགྲ་བོ་བྲི།། 
ཚ་བ་གསུམ་དང་ལན་ཚྭ་ཉིད།། 
ཁྲག་གིས་གང་བར་དགང་བར་བྱ།། 
དེ་རུ་མིང་ནི་བཅུག་ནས་སུ།། 
སྐྲ་ཡིས་ཡོངས་སུ་བྲེ་བར་བྱ།། 
ནིམ་པའི་མེ་ལ་ཡུངས་མར་གྱིས།། 
ཅུང་ཞིག་ཙམ་དུ་བཙོ་བར་བྱ།། 
རང་གི་ཡུལ་འཁོར་ཕྱོགས་ཀུན་འཇོམས།། 
རང་གི་ལྷ་རུ་གྱུར་པ་གང་།། 
ཁམས་གསུམ་པ་ཡི་བདག་པོ་ཡིས།། 
ཐེ་ཚོམ་མེད་པར་ཐལ་བར་རློག།
གདུག་པའི་སེམས་ཅན་ལྟ་ཅི་སྨོས།། 
རྒྱལ་པོ་རྫུ་འཕྲུལ་ཆེན་པོ་ཡང་།། 
རང་བྱུང་བས་ནི་བསྲུངས་གྱུར་ཀྱང་།། 
དེ་དག་ཐམས་ཅད་བརླག་པར་འགྱུར།། 
སྦྱོར་བ་འདི་ལ་བརྟེན་ནས་སུ།། 
ཐུགས་རྗེར་གྱུར་པའི་ཡིད་ཀྱིས་སུ།། 
བསྟན་པ་ཡི་ནི་དོན་བྱེད་པར།། 
ས་སྟེངས་འདིར་ནི་ཐེ་ཙོམ་མེད།། 
ཡང་དག་བསམ་མི་ཁྱབ་པ་འདི།། 
ཁྲོ་བོའི་རྒྱལ་པོས་རྣམ་པར་འཕྲུལ།། 
རྟག་ཏུ་བག་ཡོད་པར་གྱུར་པས།། 
ཐུགས་རྗེའི་རོ་ལ་གནས་པ་ཡིས།། 
བསྟན་པ་དག་ནི་བསྲུང་བའི་ཕྱིར།། 
དམ་པ་འདི་ནི་སྦྱར་བར་བྱ།། 
ནིམ་པའི་འབྲས་བུ་ཡང་དག་བླངས།། 
དེ་ནས་ཚ་བ་གསུམ་གྱིས་དགང་།། 
ཁྱད་པར་ནིམ་པའི་འདབ་མ་ལ།། 
དགྲ་བོའི་མིང་ནི་བྲིས་ནས་སུ།། 
ལྔ་ཡི་བདག་ཉིད་ཡང་དག་བླང་།། 
དེ་ཚེ་ཆོ་ག་བཞིན་མེ་སྤར།། 
ཡུངས་མར་གྱིས་ནི་བཀང་བྱས་ཏེ།། 
ཐོད་པ་དང་ནི་དུག་ཉིད་ཀྱང་།། 
གང་དུ་ཅུང་ཟད་གནས་ནས་ནི།། 
བཅུག་སྟེ་སྔགས་པས་བཙོ་བར་བྱ།། 
དགྲ་བོ་དེ་ནི་མོད་དུ་འཆི།། 
ཡུལ་འཁོར་ཕྱུགས་བཅས་དེ་བཞིན་ནོ།། 
ཉེ་བར་འཚེ་བ་ཐམས་ཅད་དང་།། 
དུག་དང་རླུང་དང་སྐྱེ་གནས་ནད།། 
མུ་གེ་དང་ནི་ཡུལ་འཕོ་དང་།། 
རླུང་གི་ཆར་དབབ་ཀུན་དུ་འཁྲིགས།། 
སྲིན་པོ་འབྱུང་པོའི་ཚོགས་ཀུན་གྱིས།། 
ས་སྟེངས་ཀུན་དུ་ཁེངས་པར་འགྱུར།། 
གསང་སྔགས་འཆང་བ་མ་གཏོགས་པ།། 
ཅུང་ཟད་སྐྱོབ་པ་ཡོད་པ་མིན།། 
སྙིང་རྗེའི་སེམས་ནི་བསྐྱེད་ནས་སུ།། 
འགྲོ་བ་གཟིར་བ་ལ་བལྟས་ཏེ།། 
ཉི་ཤུ་རྩ་གཅིག་འོ་མ་ཡིས།། 
དགང་བླུགས་དེ་ཚེ་དབུལ་བར་བྱ།། 
སྔགས་པའི་བཀའ་དྲིན་བཟང་པོ་ཡིས།། 
དེ་ཡི་ཚེ་ནི་ཞི་བར་འགྱུར།། 
སྔགས་པ་བློ་ལྡན་མ་མཉེས་ན།། 
གཞན་དུ་ཞི་བར་ག་ལ་འགྱུར།། 
སྔགས་ཀྱི་དངོས་གྲུབ་བྱ་བའི་ཕྱིར།། 
ཡང་དག་སྦྱོར་བ་འདི་སྦྱོར་ན།། 
བསྟན་པ་བསྲུང་བའི་དོན་ཕྱིར་དང་།། 
གདུག་པ་རྣམས་ནི་གཞོམ་ཕྱིར་དང་།། 
རྒྱལ་པོ་འམ་ནི་གདུག་པ་ཅན།། 
བསྟན་ལ་གནོད་པ་བྱེད་པ་རྣམས།། 
དེ་རྣམས་ཚར་གཅད་པ་ཡི་ཕྱིར།། 
ཤིན་ཏུ་འགྲུབ་པར་བྱེད་པ་ཡི།། 
ཡང་དག་འདི་ནི་རབ་སྦྱར་ན།། 
དེ་མ་ཐག་ཏུ་བརླག་པར་འགྱུར།། 
མི་རུས་དུག་གི་ཕྱེ་མ་དང་།། 
ཁྱི་ཡི་རུས་པ་ཉིད་དག་དང་།། 
དེ་བཞིན་སྐེ་ཚེ་རྒོད་རུས་དང་།། 
ཡུངས་མར་སྦྲུལ་གྱི་ཤུབས་དེ་བཞིན།། 
ནིམ་པ་ཡང་དག་ལྔ་བདག་ཉིད།། 
རྒྱ་སྐྱེགས་ལན་ཚྭ་ཉིད་དག་སྟེ།། 
འདི་དག་ཐམས་ཅད་གཅིག་བསྡུས་ནས།། 
ཚེར་མའི་མེ་ནི་མི་བཟད་པ།། 
བདག་ཉིད་ཁྲོ་བོ་མེ་ལྟ་བུས།། 
སྲེག་བླུགས་གསུམ་ནི་བསྲེག་པར་བྱ།། 
དེ་རུ་བདུད་ནི་འཚེ་འགྱུར་ཞིང་།། 
ནད་རྣམས་མང་པོས་ཀུན་དུ་འཁྲིགས།། 
བུ་ཕྱུགས་གཉེན་དུ་བཅས་པ་ཡི།། 
རྒྱལ་པོའང་བརླག་པར་འགྱུར་བ་ཡིན།། 
རྒྱལ་པོ་གདུག་པའི་སེམས་ལྡན་པ།། 
སྔགས་པ་ལ་ནི་འཚེ་བ་ནི།། 
སྦྱོར་བ་འདི་ནི་རབ་བརྩམས་ནས།། 
སྔགས་པ་མོད་དུ་ཡང་དག་འགྱུར།། 
ཚ་བ་གསུམ་དང་ལན་ཚྭ་དུག།
སྐྱེ་ཚེ་བསྲེགས་པ་ཉིད་དང་ནི།། 
ཚ་བ་ཚ་བའི་མར་དང་ཡང་།། 
རྒྱ་སྐྱེགས་ཁུ་བ་སྦྲུལ་གྱི་ཤུབས།། 
འདི་རྣམས་གཅིག་ཏུ་བྱས་ནས་སུ།། 
དེ་ཡི་ཚེ་ན་གཟུགས་བརྙན་བྱ།། 
ཚ་བ་ཡིས་ནི་ཀུན་དུ་དགང་།། 
ཚ་བའི་མེ་ནི་ཡང་དག་ལྡན།། 
དེ་ཉིད་ལ་ནི་མིང་བྲིས་ནས།། 
མི་བཟད་མེ་ལ་བསྲེགས་གྱུར་ན།། 
དགྲ་བོ་དེ་ཡི་མོད་ལ་འཆི།། 
གང་ཚེ་སྔགས་པ་ལྟོས་མེད་ན།། 
གཞན་དུ་དུག་གི་མཚན་མ་དང་།། 
ཡང་ན་མི་བཟད་ཕོལ་མིག་དང་།། 
ནད་ཆེན་པོས་ནི་ཀུན་དུ་དཀྲིགས།། 
རིམས་དང་བརྒྱལ་ནད་འབྱུང་བར་འགྱུར།། 
མེས་བསྲེགས་ཆར་པ་ཆེན་པོ་འབབ།། 
དེ་ནས་རྡོ་རྗེ་ཐོགས་ནས་ཀྱང་།། 
ནད་ཆེན་རྟག་པའི་རིམས་ཀྱིས་ནི།། 
བུ་དང་ཕྱུགས་དང་གཉེན་དུ་བཅས།། 
ཐེ་ཚོམ་མེད་པར་འཆི་འགྱུར་ཏེ།། 
སྔགས་པ་ཞེ་བ་གནག་པས་སོ།། 
གང་ཚེ་སླར་ཡང་མཉེས་ནས་སུ།། 
ཐུགས་རྗེ་གཏད་པའི་སེམས་གྱུར་ན།། 
ནད་ཀུན་ལས་ནི་རྣམ་གྲོལ་བར།། 
ས་སྟེངས་དེ་མ་ཐག་ཏུ་འགྱུར།། 
གདུག་པའི་ལས་ནི་མདོར་བསྡུས་པ།། 
ངོ་མཚར་ཅན་འདི་ཡང་དག་གསུངས།། 
ས་སྟེངས་སྙིང་པོ་འདི་སྔགས་པའི།། 
མྱུར་བའི་ལས་ནི་ཡང་དག་བཤད།། 
ཏིང་འཛིན་ཡུལ་ནི་བསམ་མི་ཁྱབ།། 
རྫུ་འཕྲུལ་ཡུལ་ཡང་བསམ་མི་ཁྱབ།། 
ཕ་རོལ་གནོན་པའང་བསམ་མི་ཁྱབ།། 
རྫོགས་སངས་རྐང་གཉིས་དམ་པ་ཡིས།། 
ཀུན་ཀྱང་བསམ་གྱིས་མི་ཁྱབ་གསུངས།། 
ཡོན་ཏན་འདི་ནི་སུ་ཡིས་ནུས།། 
ཡོན་ཏན་རྨད་དུ་བྱུང་བ་སྟེ།། 
ཇི་སྲིད་སེམས་ནི་སྤྱོད་གྱུར་པ།། 
དེ་སྲིད་ལས་ནི་བསྡུས་པ་ཡིན།། 
བྱང་ཆུབ་སེམས་དཔའ་རྫུ་འཕྲུལ་ཆེ།། 
རྫོགས་སངས་རྒྱས་ཀྱིས་ཀུན་དུ་གསུངས།། 
ཞི་བ་དང་ནི་རྒྱས་པ་དང་།། 
དེ་བཞིན་དབང་དུ་བྱ་བའི་ལས།། 
རྒྱུད་གཞན་ལས་ཀྱང་གསུངས་པ་ཡི།། 
དེ་དག་ཐམས་ཅད་འདི་རུ་བྱེད།། 
ཇི་སྲིད་དེ་རུ་གསང་སྔགས་ནི།། 
ས་སྟེངས་དཀྱིལ་འཁོར་དེ་གསུངས་པ།། 
དེ་ཀུན་རྟོག་པའི་རྒྱལ་པོ་ནི།། 
རྫུ་འཕྲུལ་ཆེན་པོ་འདི་བསྒྲུབ་བྱ།། 
ཞི་བ་འོ་མ་དཱུར་བ་ཡིས།། 
འདབ་མ་བསྲེགས་པས་སྦྱིན་སྲེག་བྱ།། 
དཀར་གསུམ་མངར་རམ་སྦྱིན་སྲེག་གམ།། 
འབྲས་བུ་ཉིད་ཀྱང་མཉམ་བཞག་པ།། 
གཞན་ཡང་འབྲས་བུའི་ཚུལ་དང་ནི།། 
ཡང་ན་འོ་མ་ཅན་གྱི་ཤིང་།། 
སོ་བ་འབྲུ་ནི་དེ་བཞིན་ནོ།། 
རིན་ཆེན་སྣ་ཚོགས་ལས་བྱུང་བ།། 
ལས་ཀྱི་ཁྱད་པར་ཆོ་ག་ནི།། 
ཞི་བར་གང་ཞིག་རབ་བསྒྲགས་པ།། 
མེ་ཐབ་དེ་བཞིན་བདག་ཉིད་དང་།། 
གང་ཞིག་གནས་ནི་རབ་ཏུ་གྲགས།། 
ཞི་བའི་ལས་རྣམས་གསུངས་པ་ཡི།། 
ཕྱོགས་ནི་གང་ཞིག་ཡང་དག་གསུངས།། 
གང་ཞིག་ཡམ་ཤིང་གསུངས་པ་ཡི།། 
ཚད་ནི་གང་ཞིག་རབ་ཏུ་གྲགས།། 
གཞན་ཡང་གང་ཞིག་རབ་གྲགས་པ།། 
དེ་དག་ཐམས་ཅད་འདི་རུ་བྱ།། 
དེ་ལ་ཞི་བ་ཉིད་འདི་ནི།། 
དེ་དག་ཐམས་ཅད་འདི་རུ་སྦྱར།། 
གང་ཞིག་དབང་གྱུར་བཤད་པ་ནི།། 
ལས་ནི་དབྱེ་བའང་དེ་ནས་ནི།། 
མེ་ཐབ་ཇི་བཞིན་བདག་ཉིད་དང་།། 
ཕྱོགས་ཀྱི་ཆ་འམ་ཡང་ན་གནས།། 
ཆོ་ག་སྣ་ཚོགས་ཡང་དག་འཁྲིགས།། 
གཞན་དུ་གང་ཞིག་གསུངས་པ་ཡི།། 
བདག་ཉིད་ཆེན་པོ་དབང་གི་ལས།། 
དངོས་གྲུབ་འདོད་པའི་སྔགས་པ་ཡིས།། 
དེ་དག་ཐམས་ཅད་འདི་རུ་སྦྱར།། 
རྫོགས་སངས་སེམས་ཅན་མཉེས་གཤིན་པས།། 
རྒྱས་པ་ཡང་ནི་ཡང་དག་གསུངས།། 
ཆོ་ག་སྣ་ཚོགས་ཟས་དང་ནི།། 
སྣ་ཚོགས་ལས་ནི་ལེགས་སྦྱར་བ།། 
ཕྱོགས་ཀྱི་ཁྱད་པར་གསུངས་པ་དང་།། 
དེ་ནས་ཡང་ནི་མེ་ཡི་ཐབ།། 
གཞན་ཡང་ཅུང་ཟད་ཅི་གསུངས་པ།། 
བྱང་ཆུབ་སྙིང་པོ་སོགས་གསུངས་པ།། 
བདག་ཉིད་རྙེད་པ་ལེགས་འཚོ་བ།། 
དེ་དག་ཐམས་ཅད་རྒྱས་པར་སྦྱར།། 
འདི་ཀུན་ཡང་དག་བཤད་པ་ནི།། 
ཁྲོ་བོའི་རྒྱལ་པོའི་རྣམ་འཕྲུལ་ཡིན།། 
ས་བཅུ་གནས་ཀྱི་དབང་ཕྱུག་དང་།། 
གང་ཡང་སུས་ཀྱང་མི་ནུས་པ།། 
འདི་ཀུན་མོད་ལ་མྱུར་དུ་ནི།། 
དྲན་པ་ཙམ་གྱིས་ཀྱང་བསྒྲུབ་བྱ།། 
ཁྲོ་བོ་ཆེ་བདག་བསམ་མི་ཁྱབ།། 
རྫོགས་སངས་རྒྱས་ཀྱིས་རབ་ཏུ་གསུངས།། 
དེ་ཡི་འབྲས་བུ་བསམ་མི་ཁྱབ།། 
གང་ཞིག་ལག་ཏུ་ཆུད་གྱུར་པ།། 
དེ་ཡི་ངན་སོང་སྟོངས་པར་འགྱུར།། 
འཇིགས་པ་ཐམས་ཅད་འཁྲིགས་པ་དང་།། 
བགེགས་ཆེན་ཡང་ནི་འཇིགས་པར་བྱེད།། 
གང་ཡང་ནད་ནི་ཐམས་ཅད་འདོད།། 
འཇིགས་པ་འདི་ནི་ཐམས་ཅད་དང་།། 
སྡིག་པ་ཐམས་ཅད་ཀུན་དུ་འཁྲིགས།། 
འདི་ནི་དྲན་པ་འབའ་ཞིག་གིས།། 
དེ་དག་ཐམས་ཅད་མེད་པར་འགྱུར།། 
འཇིགས་པ་ཐམས་ཅད་འཁྲིགས་པ་དང་།། 
ཐམས་ཅད་ལྡན་པའི་འཁོར་བལྟས་ན།། 
ས་སྟེངས་ཡིད་ནི་མཆོག་ཏུ་བདེ།། 
བྱང་ཆུབ་སེམས་དཔའ་ཐམས་ཅད་ཀྱང་།། 
ངོ་མཚར་སྤྱན་རྒྱས་པ་ཕྱེ་ནས།། 
རྡོ་རྗེ་འཛིན་པ་བློ་ལྡན་གྱིས།། 
སྙན་པ་ཡི་ནི་ཚིག་གིས་གསོལ།། 
དཔའ་བོ་སེམས་དཔའ་ཆེན་པོ་ལེགས།། 
རྡོ་རྗེའི་རིགས་ལས་ཡང་དག་འབྱུང་།། 
བྱས་ཤེས་ཁྱོད་ནི་སངས་རྒྱས་ཀུན།། 
རྫུ་འཕྲུལ་ཆེན་པོའི་སྲས་གཅིག་ཁྱོད།། 
བདག་ཉིད་ཆེན་པོ་མི་གཡོ་བའི།། 
རྟོག་པ་འདི་རུ་གསུངས་པ་གང་།། 
གང་གི་ལག་ཏུ་ཆུད་གྱུར་པ།། 
དེ་ཡི་ལག་ན་དངོས་གྲུབ་གནས།། 
ཡོན་ཏན་བསམ་མི་ཁྱབ་ལྡན་པའི།། 
བསམ་གྱིས་མི་ཁྱབ་སྒྲུབ་པའི་ཐབས།། 
ངོ་མཚར་དུ་མ་དང་ལྡན་པ།། 
གསང་སྔགས་འདི་ནི་འཆང་བ་པོ།། 
བདག་ཅག་ཀྱང་ནི་དེ་བཀའ་ཉན།། 
ལྷ་དང་ལྷ་མིན་བཅས་པའི་ཀླུ།། 
རྒྱབ་ཕྱོགས་རྗེས་སུ་འབྲང་བར་ནི།། 
སྔགས་པ་དེ་ལ་འབྱུང་བར་འགྱུར།། 
སེམས་ཅན་ཐམས་ཅད་སྐལ་བཟངས་སུ།། 
མཉེས་དགའ་བར་ནི་འབྱུང་བར་འགྱུར།། 
བགེགས་སུ་གྱུར་པ་ཐམས་ཅད་ནི།། 
སྔགས་པའི་བཀའ་སྒོ་བྱེད་པར་འགྱུར།། 
དེ་ནས་བཅོམ་ལྡན་འདས་ཀྱིས་བགེགས་ཐམས་ཅད་འཇོམས་པར་བྱེད་པའི་རྡོ་རྗེ་ཀུན་དུ་འབར་བར་བྱེད་པའི་མེ་ལྕེ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་དེ་ནས་རེ་ཞིག་སངས་རྒྱས་ཀྱི་ཞིང་འདི་ཉིད།
འགུལ།
རབ་ཏུ་འགུལ།
ཀུན་དུ་རབ་ཏུ་འགུལ།
གཡོས།
རབ་ཏུ་གཡོས།
ཀུན་དུ་རབ་ཏུ་གཡོས།
ལྡེག་རབ་ཏུ་ལྡེག།
ཀུན་དུ་རབ་ཏུ་ལྡེག།
འུར་འུར།
རབ་ཏུ་འུར་འུར།
ཀུན་དུ་རབ་ཏུ་འུར་འུར།
ཆེམ་ཆེམ།
རབ་ཏུ་ཆེམ་ཆེམ།
ཀུན་དུ་རབ་ཏུ་ཆེམ་ཆེམ་མོ།། 
དེ་ནས་རེ་ཞིག་སངས་རྒྱས་ཀྱི་ཞིང་འདི་ཉིད་བགེགས་ཐམས་ཅད་དང་།
ལོག་པར་འདྲེན་པ་རྣམས་དང་།
གང་ཡང་ཁ་ཅིག་འདི་ན་གདུག་པའི་སེམས་དང་ལྡན་པ་གཞན་གྱི་སྲོག་འཕྲོག་ཅིང་གླགས་ཚོལ་བའི་སྲིན་པོ་དང་།
འཇིགས་པའི་གཟུགས་ཅན་ལོག་པར་འདྲེན་པ་དེ་རྣམས་རྡོ་རྗེ་གར་གྱི་དབང་ཕྱུག་གི་གཟི་བརྗིད་ཀྱིས་བསྲེགས་ཤིང་གནས་མེད་ལ།
གང་ཡང་སངས་རྒྱས་ཆོས་ལ་ནི།། 
གུས་པ་ཡིས་ནི་སྐྱབས་སོང་བས།། 
གང་ཞིག་སྐྱེ་བོ་དེ་ལུས་ལ།། 
སྡུག་བསྔལ་ཅི་ཡང་ཡོད་མ་ཡིན།། 
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
སྔར་མེད་པ་ཡི་བགེགས་ཀྱི་གཟུགས།། 
བསྒྲུབ་བྱ་བ་ཡི་ཆོ་ག་ནི།། 
ཕྱག་ན་རྡོ་རྗེ་ཚུར་ལ་ཉོན།། 
མི་ཤེས་པ་ཡི་སེམས་བསྒྲིབས་པས།། 
རྒྱུད་ནི་མི་ཤེས་པར་གྱུར་པ།། 
དེ་ནི་བགེགས་ཀྱིས་ཟིལ་མནན་ཅིང་།། 
འདིར་ནི་སྔགས་ལ་དད་ལྡན་ན།། 
སེལ་བ་རུ་ནི་གྱུར་པ་སྟེ།། 
ཡངས་པ་ཡི་ནི་མཆོག་ཏུ་འགྱུར།། 
ལས་ཀྱིས་རྒྱུད་དང་འབྲས་བུ་ནི།། 
ལེགས་བྱས་ཉེས་བྱས་དེ་བཞིན་དུ།། 
ལོག་པའི་རྒྱལ་པོ་ཟིལ་མནན་ཅིང་།། 
དེ་དག་ཐམས་ཅད་བརྙས་པ་བྱེད།། 
ལོག་པའི་ཀུན་རྟོག་མང་པོ་ཡིས།། 
དམྱལ་བར་མྱུར་དུ་སྐྱེ་བར་འགྱུར།། 
ལྟས་ངན་ལས་ཀྱི་འབྲས་བུ་ཀུན།། 
དེ་ནས་གསོ་སྦྱོང་ཡོད་མ་ཡིན།། 
དེ་ནས་གསང་བའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བཤད་དུ་གསོལ།
བདེ་བར་གཤེགས་པས་བཤད་དུ་གསོལ།
བགེགས་རྣམས་ཀྱི་སྔ་ན་མེད་པའི་གཟུགས་སུ་གྱུར་པ།
མ་འོངས་པའི་བྱིས་པའི་སེམས་ཅན་རྣམས་ཤེས་རབ་ཆུང་བས།
བགེགས་རྣམས་སྔར་མེད་པའི་འབྱུང་བའི་རྒྱུ་མི་འཚལ་བས་ན་དེ་རྣམས་བསལ་བར་བྱ་བའི་ཕྱིར།
གཙོ་བོས་བཤད་དུ་གསོལ།
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
བགེགས་རྣམས་ཞགས་པས་བཅིངས་པས་ནི།། 
སྔོན་གྱི་ལས་ལ་རག་ལས་ཡིན།། 
སེར་སྣ་གོམས་པའི་སྦྱོར་བ་ཡིས།། 
འདོད་པའི་དངོས་པོ་ལ་གནོད་པས།། 
སེམས་ནི་རྟོག་པའི་སྐྱོན་གྱིས་ནི།། 
སྔགས་པ་ལ་ནི་བགེགས་སྐྱེ་འགྱུར།། 
དེ་རྣམས་གཞོམ་པར་བྱ་བའི་ཕྱིར།། 
སེམས་ནི་བྱང་ཆུབ་གཏད་པར་བྱ།། 
བགེགས་རྣམས་ཐམས་ཅད་རྣམ་པར་འཇིག།
ཐོག་མ་མེད་པའི་འཁོར་བའི་ཟོམ།། 
གང་ཡང་སྡིག་པ་ཅུང་ཟད་པ།། 
ཐོག་མེད་སྲིད་པའི་འཁོར་ལོ་ནི།། 
བྱང་ཆུབ་སེམས་ཀྱི་མཐུ་ཡིས་སུ།། 
དེ་དག་ཐམས་ཅད་ཟད་པར་འགྱུར།། 
བྱང་ཆུབ་སེམས་ནི་སེམས་ཆེན་པོ།། 
སེམས་ཀྱི་ཉེས་པ་རྣམ་པར་སྤངས།། 
ཐོག་མ་མེད་པའི་སྡིག་པའི་སྐྱོན།། 
ནགས་མཚམས་མེ་ཡིས་སྲེག་པར་འགྱུར།། 
སྔགས་པས་སེམས་ལ་མཁས་པས་ན།། 
ལས་རྣམས་ཐམས་ཅད་བསྲེག་པར་འགྱུར།། 
འདི་ལྟར་བྱང་ཆུབ་སེམས་འཛིན་ན།། 
འདོད་པའི་དངོས་གྲུབ་ཐོབ་པར་འགྱུར།། 
གང་ཞིག་བྱང་ཆུབ་སེམས་བསྐྱེད་པ།། 
གོས་མེད་དྲི་མ་མེད་ཅིང་བརྟན།། 
ཐེ་ཚོམ་མེད་པ་ཉིད་དུ་ནི།། 
དེ་ཡི་དངོས་གྲུབ་ལག་ན་གནས།། 
བྱང་ཆུབ་སེམས་ནི་མ་བསྐྱེད་ཅིང་།། 
དད་དང་བརྩོན་འགྲུས་རྣམ་པར་སྤངས།། 
སྐྱེས་བུ་བཀའ་བསྒོ་བྱེད་པ་ནི།། 
འདིས་ནི་དངོས་གྲུབ་ཡོད་མ་ཡིན།། 
ཕྱག་ན་རྡོ་རྗེ་བྱང་ཆུབ་ཏུ་སེམས་བསྐྱེད་པ་ལ་སོགས་པ་དམ་ཚིག་འདིས་སྔགས་པས་སྔགས་བསྒྲུབས་ན་བགེགས་རྣམས་བགེགས་བྱེད་པར་མི་འགྱུར་ཏེ།
དེ་ཅིའི་ཕྱིར་ཞེ་ན།
ཕྱག་ན་རྡོ་རྗེ་དེ་ནི་ལྷ་དང་འཇིག་རྟེན་པ་རྣམས་ཀྱིས་ཕྱག་བྱ་བའི་འོས་ཡིན་ནོ།། 
སླར་བརྗོད་ཅིང་དགོངས་ཏེ།
བགེགས་དང་།
ལོག་པར་འདྲེན་པ་དང་།
གནོད་སྦྱིན་དང་།
སྲིན་པོ་དང་།
དྲི་ཟ་དང་།
ཡི་དགས་དང་།
ཤ་ཟ་རྣམས་ཤིན་ཏུ་རྒྱང་རིང་པོ་ནས་ས་སྟེངས་སུ་སྔགས་འཆང་བ་མཐོང་བས་སྤྲོ་བ་བསྐྱེད་དེ་ཕྱག་བྱེད་དོ།། 
སྐྱོན་རྣམས་ཐམས་ཅད་རྣམ་པར་གྲོལ།། 
བསོད་ནམས་ཐམས་ཅད་ཤིན་ཏུ་བསགས།། 
བྱང་ཆུབ་ཚོགས་ནི་ཡང་དག་ལྡན།། 
བླ་མ་སངས་རྒྱས་ཀུན་དང་མཉམ།། 
དེ་ནས་ཕྱག་ན་རྡོ་རྗེས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཇི་ལྟར་ན་བགེགས་ཀྱི་སྔར་གྱི་གཟུགས་ཀྱི་གཟུགས་རྣམས་སྒྲུབ་པ་པོ་ལ་སྦྱར་བ་ལ་ཇི་ལྟར་འགྱུར།
བཅོམ་ལྡན་འདས་ཀྱིས་བཀའ་སྩལ་པ།
གསང་བའི་བདག་པོ་གང་གི་ཚེ་སྔགས་པ་བགེགས་ཀྱིས་ཟིལ་གྱིས་མནན་པ་དེའི་ཚེ་རིམས་དང་ཚད་པའི་ནད་དང་།
བཀྲེས་སྐོམ་དུ་གྱུར་ཅིང་སྙོམ་ལས་ལ་དགའ་ལ་ངེས་པ་ལོག་སྟེ་ཐེ་ཚོམ་ཟ་བར་འགྱུར་རོ།། 
ནད་དང་།
འཚེ་བ་དང་།
བདག་ཉིད་ཀྱི་ལྷ་ཁ་ཕྱིར་བལྟས་ཤིང་ལྷ་རྣམས་ནི་དམིགས་ཀྱིས་སེལ་བར་བྱེད་པ་དེའི་ཚེ་གསང་བའི་བདག་པོ་སྔགས་པ་བགེགས་ཀྱིས་ཟིལ་གྱིས་མནན་པ་ཡིན་པར་རིག་པར་བྱའོ།། 
གསང་བའི་བདག་པོ་དེའི་ཚེ་སློབ་དཔོན་གྱིས་བགེགས་ཐམས་ཅད་ཟློག་པར་བྱེད་པའི་ཁྲོ་བོའི་རྒྱལ་པོ་མི་གཡོ་མགོན་པོའི་དཀྱིལ་འཁོར་བྲིས་ཏེ།
བགེགས་ཐམས་ཅད་བཅོམ་ནས་དབང་བསྐུར་བར་བྱའོ།། 
དེ་ལ་གསང་བའི་བདག་པོ་དཀྱིལ་འཁོར་ནི་འདི་ཡིན་ཏེ།
ཁོར་ཡུག་ཏུ་ནི་གྲུ་བཞི་སྟེ།
ཁ་ཁྱེར་ཀུན་ནས་ཁོར་ཡུག་ཏུའོ།། 
རྡོ་རྗེ་བཅིང་བའི་སྦྱོར་བ་ཉིད།། 
རྡོ་རྗེ་ཕན་ཚུན་བཅིངས་སྦྲེལ་བྱ།། 
ཁྲུ་བརྒྱད་དང་ནི་བཞི་དང་ལྔ།། 
བཅུ་དང་བཅུ་དྲུག་པ་ཉིད་དམ།། 
ཁྲུ་གང་འམ་ནི་ཁྲུ་གཉིས་པ།། 
ཇི་ལྟར་འབྱོར་པ་མཛེས་པར་བྱ།། 
དེ་རུ་སྒོ་གཅིག་པ་ཡིན་ཏེ།། 
རྡོ་རྗེའི་གུར་ནི་སྦྱར་བར་བྱ།། 
རྡོ་རྗེའི་ར་བ་ཀུན་དུ་བསྐོར།། 
དཀྱིལ་འཁོར་དམ་པ་བྲི་བར་བྱ།། 
དེ་ཡི་དབུས་སུ་དཔའ་བོ་ནི།། 
པདྨའི་སྟེང་ན་ཡང་དག་བཞུགས།། 
དེ་ཡི་ཤར་དུ་སངས་རྒྱས་ཀྱི།། 
ཡུམ་ནི་ནམ་མཁའི་སྤྱན་ཡིན་ནོ།། 
དེ་ཡི་གཡོན་དུ་བྲི་བྱ་བ།། 
ནམ་མཁའི་དྲི་མེད་རྡོ་རྗེ་ཅན།། 
གཡས་ཀྱི་ཕྱོགས་སུ་ཤུགས་ཆེན་པོ།། 
འཕྲོ་བ་རྡོ་རྗེ་ཕྲེང་བ་ཅན།། 
དཔའ་བོ་ཆེན་པོ་གཡོན་ཕྱོགས་སུ།། 
རྡོ་རྗེ་ཕྱག་ཅན་རྡོ་རྗེ་ཅན།། 
དཔའ་བོ་ཆེན་པོ་གཡས་ངོས་སུ།། 
ཁྲོ་ཆེན་སྙེམས་ཚུལ་ཞེས་བྱ་བ།། 
འོག་ཏུ་ངོས་སུ་མགོན་པོ་ནི།། 
མི་གཡོ་བ་ནི་སྟོབས་ཆེན་པོ།། 
ཁྲོ་བོ་ཆེན་པོ་རལ་གྲིའི་ཕྱག།
ཁམས་གསུམ་རྣམས་ནི་གཅོད་པར་བྱེད།། 
སྒོ་ཡི་ཕྱོགས་སུ་བྲི་བྱ་བ།། 
མཐོང་དགའ་མངོན་ཕྱོགས་དེ་བཞིན་ནོ།། 
དེ་ལྟར་འདི་དག་ཀུན་བྱས་ན།། 
ཁ་དོག་ནག་དང་དམར་པོ་རུ།། 
ཁྲོ་བའི་གཟུགས་ནི་གཞག་ནས་སུ།། 
བུམ་པ་རྣམས་ནི་མངོན་པར་བསྔགས།། 
ཁ་ནི་བ་གླང་ལ་སོགས་བརྒྱན།། 
ཁ་ནས་ས་བོན་གྱིས་བཀང་སྟེ།། 
མགྲིན་པ་གོས་ཀྱིས་ཡང་དག་བཅིངས།། 
མེ་ཏོག་ཆུན་འཕྱང་ཉེ་བར་སྤྲས།། 
རིན་ཆེན་སྣ་ལྔ་འབྲུ་སྣ་ལྔ།། 
སྨན་ཆེན་པོ་ནི་ཡང་དག་ལྡན།། 
དྲི་ཆུ་ཡིས་ནི་རབ་ཏུ་བཀང་།། 
ལྷ་རྣམས་ཐམས་ཅད་དགོད་པར་བྱ།། 
དྲི་དང་མེ་ཏོག་སོགས་དགེ་བས།། 
ཇི་ལྟར་རྙེད་པས་མཆོད་པར་བྱ།། 
མི་གཡོ་བདག་ཉིད་ཆེན་པོ་ཡིས།། 
དབང་བསྐུར་བས་ནི་རབ་ཏུ་བྱ།། 
དེ་རུ་དཀྱིལ་འཁོར་གཉིས་པོ་ནི།། 
དཀྱིལ་འཁོར་མངོན་པར་ཕྱོགས་དེ་ནས།། 
ཀུན་ནས་གྲུ་བཞི་པ་ཡིན་ཏེ།། 
ཁྲུ་དོ་པའམ་ཁྲུ་བཞི་པ།། 
དབུས་སུ་པདྨ་བྲི་བར་བྱ།། 
བར་དུ་རྡོ་རྗེ་རྣམ་འཕྲོ་བ།། 
རྡོ་རྗེའི་ཕྲེང་བས་ཁོར་ཡུག་ཏུ།། 
རྡོ་རྗེ་བཅིང་པས་བསྐོར་བར་བྱ།། 
དེ་ཡི་དཀྱིལ་དུ་བཞག་ནས་ནི།། 
འདིར་ནི་འབད་པས་དབང་བསྐུར་བྱ།། 
མི་གཡོ་བདག་ཉིད་ཆེན་པོ་ཡིས།། 
རལ་གྲིའི་ཕྱག་རྒྱ་དེ་ནས་བཅིང་།། 
སྙིང་ག་ནས་ནི་སྙིང་གར་སྦྱིན།། 
ཀུན་ནས་འབར་བའི་ཕྲེང་བ་ཅན།། 
བགེགས་རྣམས་ཀུན་ལས་རྣམ་གྲོལ་ནས།། 
རྡོ་རྗེ་འཛིན་པའི་དངོས་གྲུབ་འཐོབ།། 
སྡིག་པ་ཐམས་ཅད་རྣམ་པར་གྲོལ།། 
བགེགས་ནི་ཐམས་ཅད་རྣམ་པར་སྤངས།། 
ཆོས་ཀུན་ཡོན་ཏན་གྱིས་བརྒྱན་པ།། 
ཇི་བཞིན་འདོད་པའི་དངོས་གྲུབ་འཐོབ།། 
དེ་ནས་ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བཤད་དུ་གསོལ།
ཁྲོ་བོའི་རྒྱལ་པོ་དེ་བཞིན་གཤེགས་པ་ཐམས་ཅད་ཀྱིས་བཀའ་བསྒོ་མཛད་པ་ཅན་མཐུ་སྟོབས་ཆེན་པོས་གསང་བའི་རྟོག་པ་གང་གིས་སྒྲུབ་པ་པོ་རྣམས་ལ་མ་འོངས་པའི་དུས་ན་དངོས་གྲུབ་འབྱུང་བར་འགྱུར་བ།
སེམས་ཅན་མང་པོའི་དོན་དུ་ཕན་པ་དང་བདེ་བ་བྱེད་པར་འགྱུར་བ།
བགེགས་ཐམས་ཅད་རྣམ་པར་སྤངས་པ་སྔགས་ཀྱང་འགྲུབ་པར་འགྱུར་བ་དེ་བཅོམ་ལྡན་འདས་བཤད་དུ་གསོལ།
བདེ་བར་གཤེགས་པ་བཤད་དུ་གསོལ།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་ལེགས་སོ་ལེགས་སོ།། 
ལག་ན་རྡོ་རྗེ་སླར་ཡང་ལེགས་སོ།། 
ཁྱོད་ཀྱིས་སེམས་ཅན་ཐམས་ཅད་ལ་ཕན་ཞིང་བདེ་བའི་ཕྱིར་དང་།
མ་འོངས་པའི་སེམས་ཅན་གྱི་དོན་གྱི་ཕྱིར་ཁྲོ་བོའི་རྒྱལ་པོ་ཆེན་པོ་ཐམས་ཅད་དུ་ཐོགས་པ་མེད་པ།
རྟུལ་ཕོད་པ་དེ་བཞིན་གཤེགས་པ་ཐམས་ཅད་ཀྱིས་རྗེས་སུ་གནང་བ།
ལས་ཐམས་ཅད་བྱེད་པར་ནུས་པ།
དངོས་གྲུབ་སྒྲུབ་པར་བྱེད་པ་ཡོངས་སུ་འདྲི་བར་བྱེད་པ་ལེགས་པར་ཉོན་ལ་ཡིད་ལ་ཟུང་ཤིག་དང་ང་ཡིས་བཤད་དོ།། 
དེ་ལ་ལག་ན་རྡོ་རྗེ་སློབ་དཔོན་དེ་བཞིན་གཤེགས་པའི་གོ་འཕང་ལ་གནས་པས་ཁྲོ་བོ་ཆེན་པོའི་དཀྱིལ་འཁོར་ཆེན་པོ་བྲི་བར་བྱ་སྟེ།
གྲུ་བཞི་པ་ལ་སྒོ་བཞི་པ།། 
རྟ་བབས་བཞི་ཡིས་རྣམ་པར་བརྒྱན།། 
དེ་ལ་བཅོམ་ལྡན་དཔའ་བོ་ཆེ།། 
ཆོས་ནི་ཐམས་ཅད་ཡང་དག་ལྡན།། 
དེ་ཡི་གཡས་དང་གཡོན་ངོས་སུ།། 
ནམ་མཁའ་དྲི་མེད་ཤུགས་ཆེན་པོ།། 
རྡོ་རྗེ་འཛིན་པ་གཉིས་བྲི་བྱ།། 
འོག་ཏུ་ཁྲོ་བོ་ཆེན་པོ་ནི།། 
མི་གཡོ་བ་ནི་སྟོབས་པོ་ཆེ།། 
ཕྱག་ན་རལ་གྲི་ཟུར་གྱིས་གཟིགས།། 
འཆི་བདག་མཐར་བྱེད་མངོན་སུམ་བཞིན།། 
མེ་ཡི་དཀྱིལ་འཁོར་ལ་བཞུགས་པ།། 
རླུང་དང་ལྷན་ཅིག་སྦྱར་བར་བྱ།། 
མཁས་པས་དྲི་དང་མེ་ཏོག་སོགས།། 
སྔ་མ་བཞིན་དུ་མཆོད་ནས་སུ།། 
ངོ་མཚར་བཀྲ་ཤིས་ཐམས་ཅད་ཀྱིས།། 
སྔགས་པས་མངོན་པར་དབང་བསྐུར་བྱ།། 
ཕྱག་རྒྱ་དེ་ནི་བདག་ཉིད་ཀྱིས།། 
སློབ་དཔོན་བློ་དང་ལྡན་པ་ཡི།། 
བླ་མ་ལ་ནི་ཡོན་ཕུལ་ནས།། 
སྦྱིན་སྲེག་ལས་ནི་ཡང་དག་བརྩམ།། 
རི་ཡི་རྩེ་མོར་གྱུར་པ་དང་།། 
ཕྱུགས་ལྷས་ཆུ་འགྲམ་བཞི་མདོའི་ལམ།། 
མེ་ནི་གནས་པ་ཉིད་དག་གམ།། 
དུར་ཁྲོད་དང་ནི་གཞི་གནས་སུ།། 
སློང་མོའི་ཟས་ནི་ཟ་བ་དང་།། 
ཡང་ན་འདབ་མ་བཙོས་པ་ཉིད།། 
དབེན་པའི་གནས་སུ་མི་སྨྲ་བས།། 
འབུམ་ཕྲག་གསུམ་དུ་བཟླས་བརྗོད་པ།། 
སྔོན་དུ་བསྙེན་པ་བཤད་པ་ཡིན།། 
མཚན་མ་ཆོ་ག་བཞིན་ཤེས་ནས།། 
མཁས་པས་དངོས་གྲུབ་སྒྲུབ་པར་བྱེད།། 
རལ་གྲིའི་ཆོ་ག་བཞིན་བྱ་བ།། 
ཆག་གས་མེད་པ་སོར་བཞི་པ།། 
མཐེའུ་ཆུང་སོར་གཉིས་དང་བཅས་པ།། 
སྒྲུབ་པའི་རང་བཞིན་ཤིང་ལས་བྱས།། 
ལྟེ་བར་རྣམ་པ་སྣ་ཚོགས་བྲི།། 
བ་ཡི་རྣམ་ལྔས་བཀྲུས་ནས་སུ།། 
དྲི་དང་མེ་ཏོག་སོགས་ཀྱིས་མཆོད།། 
སྔགས་པས་དཀྱིལ་འཁོར་བྲིས་ནས་སུ།། 
སྔ་མ་དེ་བཞིན་དེ་བསྒྲུབ་བྱ།། 
སྔགས་པས་པདྨའི་སྟན་གནས་ཏེ།། 
རལ་གྲི་ཡུ་བ་ནས་ཐོགས་པ།། 
ཁྲོ་བོ་སྒོམ་པར་ལྡན་པ་ཡིས།། 
གསང་སྔགས་གཡེང་བ་མེད་པར་བཟླ།། 
མཚན་མོ་ཕྱེད་དམ་ཡང་ན་དེ།། 
ཉི་མ་ཤར་བའི་དུས་ཉིད་དུ།། 
རལ་གྲི་རབ་ཏུ་འབར་གྱུར་ནས།། 
ཐམས་ཅད་དུ་ནི་སྣང་བར་བྱེད།། 
རིག་པ་ལུས་ནི་རྗེས་ནས་སུ།། 
ནམ་མཁའ་སྤྱོད་ཡུལ་དག་ཏུ་འགྱུར།། 
བར་གྱི་བསྐལ་པར་ཀུན་དུ་གནས།། 
རང་འདོད་དུས་ན་འཆི་བར་འགྱུར།། 
རིག་འཛིན་རྒྱལ་པོ་ཀུན་དང་ནི།། 
རིག་པ་འཛིན་པ་ཀུན་གྱིས་མཆོད།། 
ལྷ་ཡི་བཞོན་པ་སྣ་ཚོགས་པ།། 
ལྷ་ཡི་ཚོགས་ནི་བསྟེན་པ་ཡིན།། 
དེ་ནས་ཞགས་པ་སྒྲུབ་པར་འདོད་ན་སྔར་བཞིན་དུ་འབུམ་ཕྲག་གསུམ་བཟླས་ནས་དེ་བཞིན་དུ་གསེར་རམ་དངུལ་ལམ་ཟངས་ཀྱི་རང་བཞིན་གྱི་ཞགས་པ་བྱས་ཏེ།
མཚན་མ་ཤེས་ནས་དཀྱིལ་འཁོར་བྲིས་ཏེ་བསྒྲུབས་ན་དེ་བཞིན་དུ་རིག་པ་འཛིན་པར་འགྱུར་རོ།། 
རིག་པ་འཛིན་པའི་རྒྱལ་པོ་ཐམས་ཅད་ཀྱི་བསྐལ་པར་གནས་སོ།། 
དེ་ལྟར་རལ་གྲི་དང་།
རྒྱལ་མཚན་དང་།
ནོར་བུ་དང་།
གིའུ་ཝང་དང་།
གདུགས་དང་།
ལྕགས་ཀྱུ་བསྒྲུབས་པར་གྱུར་ན་དེ་བཞིན་དུ་འགྲུབ་པོ།། 
དེ་ནས་རྒྱལ་པོ་དབང་དུ་བྱ་བར་འདོད་ན་ཀུ་ཤའི་རང་བཞིན་ལ་གཟུགས་བརྙན་བྱས་ནས་རྐང་པ་གཡོན་པས་མནན་ལ་ཇི་སྲིད་རྒྱལ་པོ་རང་ཉིད་འོངས་ནས་འཁོར་དང་བཅས་པ་དབང་དུ་འགྱུར་བ་དེ་སྲིད་དུ་བཟླས་པ་བྱའོ།། 
དེ་ནས་ལྷ་སྒྲུབ་པར་འདོད་ན་ཐང་ཤིང་གི་རང་བཞིན་གྱི་གཟུགས་བརྙན་བྱས་ལ་ཇི་སྲིད་དུ་ལྷ་འོངས་ཀྱི་བར་དེ་སྲིད་དུ་བཟླས་པ་བྱའོ།། 
འོངས་ནས་སྨྲ་བ་སྒྲུབ་པར་བྱེད་དེ་སྔགས་པ་གང་འདོད་པ་དེ་གནང་བར་སྟེར་རོ།། 
དེ་བཞིན་དུ་ཀླུ་སྒྲུབ་པར་འདོད་པས་ནཱ་ག་གེ་སར་གྱི་ཤིང་ལས་ཀླུའི་གཟུགས་བརྙན་བྱས་ནས་སྔར་གྱི་བཞིན་དུ་འབུམ་ཕྲག་གསུམ་བཟླས་ཏེ།
ཇི་སྲིད་དུ་ཀླུ་ཐམས་ཅད་དབང་དུ་གྱུར་པ་དེ་སྲིད་དུ་བཟླས་པ་བྱའོ།། 
དེ་བཞིན་དུ་གནོད་སྦྱིན་སྒྲུབ་པར་འདོད་པས་གསེར་ལས་གནོད་སྦྱིན་གྱི་གཟུགས་བྱས་ལ་སྔར་བཞིན་དུ་འབུམ་ཕྲག་གསུམ་བཟླས་ཏེ་ཇི་སྲིད་དུ་གནོད་སྦྱིན་ཐམས་ཅད་འོངས་ཏེ་བཀའ་བསྒོ་སྒྲུབ་པར་བྱེད་པ་དེ་སྲིད་ཀྱི་བར་དུ་བཟླས་པ་བྱའོ།། 
དེ་ནས་དྲི་ཟ་སྒྲུབ་པར་འདོད་པས་འོད་མའི་རང་བཞིན་ལས་དྲི་ཟའི་གཟུགས་བརྙན་བྱས་ལ་སྔར་བཞིན་དུ་འབུམ་ཕྲག་གསུམ་བཟླས་ཏེ་ཇི་སྲིད་དུ་དྲི་ཟ་འོངས་ནས་སྨྲ་བར་འགྱུར་བ་དེ་སྲིད་ཀྱི་བར་དུ་བཟླས་པར་བྱའོ།། 
དེ་བཞིན་དུ་ནམ་མཁའ་ལྡིང་སྒྲུབ་པར་འདོད་པས་འཇིམ་པའི་རང་བཞིན་ལས་ནམ་མཁའ་ལྡིང་བྱས་ལ་སྔར་བཞིན་དུ་འབུམ་ཕྲག་གསུམ་བཟླས་ན་ནམ་མཁའ་ལྡིང་ཐམས་ཅད་བཀའ་སྩལ་པ་བཞིན་བྱེད་དོ།། 
དེ་ལྟར་སྲིན་པོ་སྒྲུབ་པར་འདོད་པས་དུར་ཁྲོད་ཀྱི་སོལ་བས་སྲིན་པོའི་གཟུགས་བྲིས་ལ་རྐང་པ་གཡོན་པས་མནན་ཏེ་ཇི་སྲིད་དུ་སྲིན་པོ་ཐམས་ཅད་སྨྲ་བ་སྒྲུབ་པར་བྱེད་པ་དེ་སྲིད་དུ་བཟླས་པ་བྱའོ།། 
དེ་ལྟར་སྐྱེས་པ་དང་བུད་མེད་རྣམས་ཀྱང་ཀུན་དུ་སྦྱར་ན་དེ་བཞིན་དུ་འགྲུབ་པོ།། 
དེ་ལྟར་ལག་ན་རྡོ་རྗེ་ཇི་ལྟ་ཇི་ལྟར་ཁྲོ་བོའི་རྒྱལ་པོ་འདི་སྦྱར་ན་དེ་ལྟ་དེ་ལྟར་ལས་ཐམས་ཅད་བྱེད་དོ།། 
ཐམས་ཅད་དུ་ཐོགས་པ་མེད་པའི་མཐུ་ཆེན་པོ་ཁྲོ་བོའི་རྒྱལ་པོ་ཆེན་པོ་འདི་སངས་རྒྱས་ཐམས་ཅད་ཀྱིས་རྗེས་སུ་གནང་བར་གྱུར་པ་ལས་ཐམས་ཅད་ཡང་དག་པར་ལྡན་པ་བཀླགས་པ་ཙམ་གྱིས་འགྲུབ་པའི་ཁྲོ་བོའི་རྒྱལ་པོ་འདི་ལ་རྟོག་པ་ཐམས་ཅད་ཀྱི་ཆོ་ག་སྦྱར་བར་བྱའོ།། 
བྱང་ཆུབ་ཏུ་སེམས་མ་བསྐྱེད་པ་དང་།
མ་དད་པ་དང་།
སོམ་ཉི་ཟ་བ་རྣམས་སྤངས་ནས་གནང་བ་ཐོབ་པར་གྱུར་པས་རྟོག་པ་ཐམས་ཅད་ཀྱི་ཆོ་ག་སྦྱར་བར་བྱའོ།། 
དགུག་པ་དང་།
དབང་དུ་བྱ་བ་དང་།
གསད་པ་དང་སྐེམ་པ་རྣམས་ལ་ཇི་ལྟ་ཇི་ལྟར་ཀུན་དུ་སྦྱར་བ་དེ་ལྟ་དེ་ལྟར་དོན་ཡོད་པ་ཐོགས་པ་མེད་པ་འདི་སྦྱར་བར་བྱའོ།། 
དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
དཀྱིལ་འཁོར་སྒྲུབ་པའི་ཐབས་དང་ནི།། 
བགེགས་ཀྱི་སྔོན་གྱི་གཟུགས་བརྙན་རྣམས།། 
བཅོམ་ལྡན་འདས་ཀྱིས་བཤད་དུ་གསོལ།། 
བསྒྲུབ་པར་བྱ་བ་པོའི་ཆོ་ག།
བགེགས་ནི་སྣ་ཚོགས་པ་ཉོན་ཅིག།
རྟག་ཏུ་སེམས་ནི་གཡེང་འགྱུར་ཞིང་།། 
གསང་སྔགས་རྣམས་ནི་ཁ་ཕྱིར་བལྟ།། 
བཟླས་པ་བསམ་གཏན་དགའ་བ་མིན།། 
གནས་དང་ལྷ་ཡི་ལས་རྣམས་དང་།། 
སྦྱིན་སྲེག་དབང་བསྐུར་ལས་དང་ནི།། 
ལྷ་རྣམས་ཁ་ནི་ཕྱི་རུ་བལྟ།། 
སྔགས་པ་བགེགས་ལ་མངོན་པར་འཚེ།། 
ཡི་དམ་མེད་པར་གྱུར་པ་དང་།། 
ཡུལ་གཞན་གྱི་ནི་རྣམ་པར་རྟོག།
རྣམ་རྟོག་མང་པོ་འབྱུང་བ་དང་།། 
དད་པ་མེད་ཅིང་སྙོམ་ལས་ཆེ།། 
དེ་བཞིན་ཡན་ལག་འབིགས་པར་བྱེད།། 
དུས་ཀྱི་དབང་གིས་རྣམ་པར་བསྒྱིངས།། 
ཁྲོ་བ་ཅན་ནི་ཉིད་དུ་འབྱུང་།། 
ཐེ་ཚོམ་དག་ནི་སྐྱེ་འགྱུར་ཞིང་།། 
སླར་ཡང་དེ་ཡི་དངོས་གྲུབ་མེད།། 
དེ་ལ་སོགས་པའི་སྐྱོན་རྣམས་ནི།། 
བགེགས་ཀྱི་གཟུགས་སུ་བསྟན་པ་ཡིན།། 
རྩོད་དང་བྲང་འགྲོ་ཀླུ་དང་ནི།། 
ཡམས་ནི་འབྱུང་བར་གྱུར་པ་དང་།། 
རིམས་དང་ཚ་ནད་བགེགས་ཀྱིས་ཉེན།། 
དེ་བཞིན་དུ་ནི་སྒྲུབ་པ་པོ།། 
གཟའ་ཡི་དཀྱིལ་འཁོར་དགེ་བ་རུ།། 
དབང་ནི་རབ་ཏུ་བསྐུར་བར་བྱ།། 
དེ་ལྟར་སྦྱངས་པའི་སྔགས་པ་ཡིས།། 
བགེགས་རྣམས་ཐམས་ཅད་འཇིགས་མེད་པར།། 
སླར་ཡང་རང་གི་ཡི་དམ་ལྷ།། 
སྦྱིན་སྲེག་དང་བཅས་བསྒོམ་པར་བྱ།། 
ཏིལ་རྣམས་དང་ནི་མར་རྣམས་ནི།། 
མཉམ་པར་བཞག་པས་སྟོང་ཕྲག་བསྲེག།
གསང་སྔགས་ཀྱིས་ནི་ཚིམ་བྱ་ཞིང་།། 
སྦྱིན་སྲེག་ཆོ་ག་བཞིན་དུ་བྱ།། 
མངོན་པར་འདོད་པ་བསྒྲུབ་པའི་ཕྱིར།། 
སླར་ཡང་མཉེས་པ་བརྩམ་པར་བྱ།། 
དེ་ནས་ཡང་ནི་རྡོ་རྗེ་འཛིན།། 
བཅོམ་ལྡན་སླར་ཡང་བཀའ་སྩལ་པ།། 
བགེགས་རྣམས་སྔ་ན་མེད་པའི་གཟུགས།། 
ཕན་པའི་ཡིད་ཀྱིས་ཚུར་ལ་ཉོན།། 
དཀྱིལ་འཁོར་སྒྲུབ་པའི་ཐབས་ལ་ཡང་།། 
ཆོ་གའི་ལས་རྣམས་སྦྱར་བར་བྱ།། 
གང་ཚེ་ངོ་མཚར་ཅན་གྱི་ལས།། 
སྔགས་པ་མཁས་པ་ཡིས་ནི་བྱ།། 
གང་གི་སྐྱོན་དང་ལྡན་པ་ཡི།། 
བགེགས་དང་ལོག་པར་འདྲེན་པ་རྣམས།། 
སེམས་ཅན་རྣམས་ལ་བགེགས་བྱེད་པ།། 
མི་བཟད་འཇིགས་པས་འཇིགས་པར་བྱེད།། 
གནས་སོགས་ཆོ་ག་ཉམས་པ་དང་།། 
དེ་བཞིན་ལྷ་ཉིད་གཟིར་བ་དང་།། 
སྔགས་རྣམས་འགོམ་པར་བྱེད་པའི་དོན།། 
བདག་ཉིད་ཆེན་པོ་གཟི་བརྗིད་འབར།། 
གང་དུ་གཏོར་མའི་ཆོ་ག་ལས།། 
ཆོ་ག་བཞིན་དུ་གྱུར་པར་བྱ།། 
གང་དུ་མཆོད་པ་བྱས་གྱུར་དང་།། 
གང་ཞིག་བརྙས་པ་ཞི་བར་འགྱུར།། 
རླུང་ཆར་དེ་བཞིན་སོལ་བ་དང་།། 
ཡི་གེ་ཧཱུྃ་གི་སྒྲ་སྒྲོགས་ཤིང་།། 
གནས་གཅིག་སྔར་ནི་སྒྲ་འབྱིན་དང་།། 
གློག་འཁྱུག་པ་ཡི་སྒྲ་དང་ནི།། 
མེ་ཡིས་བསྲེག་ཅིང་ཆེར་འཇིགས་པའི།། 
གླང་ཆེན་མི་བཟད་སྒྲ་སྐད་འདོན།། 
བོང་བུ་རྔ་མོ་སྤྲེའུ་འདྲ་བ།། 
ཤིན་ཏུ་མི་བཟད་རོ་ལངས་རྣམས།། 
ཧ་ཧའི་སྒྲ་ནི་རབ་ཏུ་སྒྲོགས།། 
འབར་བའི་མེ་ཡིས་དཀྲིགས་པའི་འོད།། 
རླུང་གི་དཀྱིལ་འཁོར་གཟུགས་ཅན་རྣམས།། 
ལ་ལར་མཆེད་ནས་འབར་ཞིང་བྱུང་།། 
སེང་གེའི་སྒྲ་ནི་སྒྲ་ཆེན་པོ།། 
སྣ་ཚོགས་གཟུགས་ཅན་རྣམ་པར་འཕྲུལ།། 
སྐྲག་པ་ཡང་ནི་སྐྱེད་པར་བྱེད།། 
མི་གཡོ་བ་ནི་སྟོབས་པོ་ཆེ།། 
ཁྲོ་བོའི་རྒྱལ་པོ་རབ་ཏུ་སྦྱར།། 
ནུས་པས་ཡང་ནི་འཇོམས་པར་བྱེད།། 
སྔགས་ཀྱིས་རྨོངས་པར་བྱེད་འགྱུར་ཞིང་།། 
མི་བཟད་པ་རྣམས་རེངས་པར་བྱེད།། 
ཡི་གེ་ཧ་ཡི་གཟུགས་ཅན་དབྱིབས།། 
མེ་ཡི་ཚུལ་ལྟར་རིགས་པ་སྟེ།། 
བརྩོན་ཆེན་ཐམས་ཅད་དམར་པོ་སྟེ།། 
སྐྱོན་རྣམས་འཇོམས་པ་རལ་གྲིའི་ཕྱག།
གདུག་པ་ཐམས་ཅད་སྡིགས་མཛུབ་པ།། 
གཡོན་པའི་ཕྱག་ན་ཞགས་པ་བསྣམས།། 
འབར་བའི་ཕྲེང་བའི་དཀྱིལ་ན་བཞུགས།། 
བསྐལ་པའི་མེ་ནི་བཞིན་དུ་གནས།། 
ཧཱུྃ་སྒྲ་ཕཊ་ཀྱི་སྒྲ་དང་བཅས།། 
མཆེ་བ་གཙིགས་ཤིང་ཟུར་མིག་གཟིགས།། 
གདུག་པ་ཐམས་ཅད་ཕྱོགས་བཅུ་རུ།། 
ཡི་གེ་ཧཱུྃ་ནི་ཁྲོ་བོ་བཅུ།། 
ཕྱོགས་ཀུན་དུ་ནི་བརླག་པར་འགྱུར།། 
ཧ་ཧ་རབ་ཏུ་སྒྲོགས་པར་བྱེད།། 
རྡོ་རྗེའི་མེ་ཡིས་བསྲེགས་པ་དང་།། 
ཕན་ཚུན་དུ་ནི་འཚེ་འགྱུར་ཞིང་།། 
ཕྱོགས་ཀུན་དུ་ནི་བརླག་པར་འགྱུར།། 
བདག་ཉིད་རྣལ་འབྱོར་ལ་གནས་ནས།། 
དཔའ་བོ་ཆེན་པོའི་གོ་འཕང་འཐོབ།། 
ཁྲོ་བོའི་རྒྱལ་པོ་རབ་ཏུ་སྦྱར།། 
བགེགས་དང་ལོག་འདྲེན་ཐམས་ཅད་ལ།། 
ཡི་གེ་ཧ་ཡི་མེ་ཡི་ཚུལ།། 
མངོན་སུམ་བཞིན་དུ་འཇོམས་པར་བྱེད།། 
ཡི་གེ་ཧཱུྃ་གི་སྒྲ་དང་ལྡན།། 
ལོག་པར་འདྲེན་པ་ཐམས་ཅད་འཇོམས།། 
ཡི་གེ་ཧཱུྃ་ནི་རླུང་གི་ཚུལ།། 
སྤྲིན་རུམ་གཏིབས་པ་མཉམ་པའི་འོད།། 
སྤྲིན་གྱི་ཡི་གེ་ཧཱུྃ་འུར་གྱིས།། 
གདུག་པ་ཐམས་ཅད་འཐོར་བར་བྱེད།། 
ཡི་གེ་ཧ་ནི་མེ་ཡི་ཚུལ།། 
རབ་ཏུ་འབར་བ་རྡོ་རྗེའི་ཕྱག།
ཡི་གེ་ཧཱུྃ་གི་སྒྲ་དང་ལྡན།། 
ལྟ་སྟངས་ཐམས་ཅད་བསྡུ་བར་བྱ།། 
བདག་ཉིད་ཡི་གེ་ཧར་བྱས་ནས།། 
ཐམས་ཅད་དམར་ཞིང་ཁྲོས་དང་བཅས།། 
འཇིགས་པའི་སྒྲ་ཅན་ཆེར་འཇིགས་པ།། 
ཕྱག་ན་ཞགས་པ་ཁྲོས་དང་བཅས།། 
སྔགས་འཆང་ཞགས་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དགུག་པར་བྱ།། 
བགེགས་རྣམས་ཐམས་ཅད་བཀུག་ནས་ནི།། 
བཅིངས་ནས་རབ་ཏུ་སྐྲག་པར་བྱ།། 
ཡང་ན་བགེགས་རྣམས་ཐམས་ཅད་ལ།། 
ཤིན་ཏུ་གཏུམ་ཤིང་ཁྲོས་པ་ཡིས།། 
དེ་རྣམས་ཀྱི་ནི་གཟུགས་བྱས་ཏེ།། 
ཞགས་པའི་ཕྱག་རྒྱས་བཀུག་ནས་སུ།། 
བརྡེག་པར་བྱ་ཞིང་རྟོག་པར་བྱ།། 
གཅད་པ་དང་ནི་བསྲེག་པར་བྱ།། 
བགེགས་རྣམས་ཐམས་ཅད་བརླག་པར་འགྱུར།། 
ཚངས་པ་མདུན་ན་གནས་གྱུར་ཀྱང་།། 
དེ་མ་ཐག་ཏུ་བྱེར་ནས་ནི།། 
ཐེ་ཚོམ་མེད་པར་འཆི་བར་འགྱུར།། 
ཡང་ན་བགེགས་རྣམས་ཐམས་ཅད་ནི།། 
གདུལ་བ་སླར་ཡང་བཤད་པར་བྱ།། 
ས་ལ་བགེགས་ནི་བྲིས་ནས་སུ།། 
མགོ་བོ་རྐང་པས་མནན་ཅིང་གཟིར།། 
ཉེན་ནས་རབ་ཏུ་འདར་གྱུར་ཏེ།། 
ཐེ་ཚོམ་མེད་པར་འཆི་བར་འགྱུར།། 
ཡང་ན་བགེགས་རྣམས་ཐམས་ཅད་ནི།། 
ཚར་གཅད་པ་ནི་སླར་ཡང་བཤད།། 
འཛིན་པ་ཡི་ནི་རང་བཞིན་ལས།། 
དེ་ཡི་གཟུགས་བརྙན་བྱས་ནས་སུ།། 
སྔགས་པས་དེ་ནི་མེས་གདུངས་ན།། 
འདི་ནི་མྱུར་དུ་བསྲེགས་པས་འཛིན།། 
བརྒྱ་བྱིན་དང་མཚུངས་བགེགས་ཀྱང་ནི།། 
དེ་ཡི་མོད་ལ་མྱུར་དུ་འགྲོ།། 
དེ་བཞིན་ཉིད་དུ་བགེགས་གཞན་རྣམས།། 
ཐུན་མོང་དུ་ནི་ཡང་བཤད་བྱ།། 
སྔགས་པས་ཁྲོས་དང་བཅས་པ་ཡིས།། 
དེ་རྣམས་གཟུགས་ནི་ཡང་དག་བྱ།། 
སྐེ་ཚེ་དང་ནི་དུག་གིས་བསྐུས།། 
ལན་ཚྭས་ཀྱང་ནི་བྱུག་པར་བྱ།། 
མེ་ལ་ཡང་ནི་བསྲེགས་པ་ཡི།། 
དེ་ཡི་མོད་ལ་མྱུར་དུ་འཚིག།
ཡང་ན་བགེགས་རྣམས་ཐམས་ཅད་ནི།། 
ཕུར་བུས་གདབ་པ་སླར་ཡང་བཤད།། 
དེ་ཡི་གཟུགས་བརྙན་བྱས་ནས་སུ།། 
རྡོ་རྗེ་ཕུར་བུས་གདབ་པར་བྱ།། 
བཏབ་པས་རབ་ཏུ་ཞི་འགྱུར་ཞིང་།། 
ཐེ་ཚོམ་མེད་པར་འཆི་བར་འགྱུར།། 
ཡང་ན་བགེགས་རྣམས་ཐམས་ཅད་ཀྱི།། 
རེངས་པ་ཡང་ནི་བཤད་པར་བྱ།། 
དེ་ཡི་གཟུགས་བརྙན་བྱས་ནས་སུ།། 
ལུས་ལ་རི་རབ་རྣམ་པར་བསམ།། 
ལྕོག་བརྒྱད་དང་ནི་ལྡན་པ་ཡི།། 
རྡོ་རྗེས་ཡང་དག་མནན་པར་བྱ།། 
དེ་ནས་རབ་ཏུ་ཞི་འགྱུར་ཞིང་།། 
འཆི་བར་འགྱུར་བར་ཐེ་ཚོམ་མེད།། 
ལྷ་ཚངས་པ་ཡི་བགེགས་རྣམས་ཀྱང་།། 
མྱུར་དུ་མི་གཡོ་བརྟན་པར་གནས།། 
དེ་ནས་ཀུན་གྱིས་ཀུན་ཐམས་ཅད།། 
སྤྱི་ཡི་ལས་ནི་སྤྱད་པར་བྱ།། 
དེ་ཡི་གཟུགས་བརྙན་བྱས་ནས་སུ།། 
སྦྱིན་སྲེག་ལས་ནི་ཡང་དག་བརྩམ།། 
མཚོན་གྱིས་གཏུབ་ཅིང་བཅད་ནས་སུ།། 
རྐང་པ་ནས་བརྩམས་སྦྱིན་སྲེག་བྱ།། 
བཅད་པར་གྱུར་པས་དེ་མ་ཐག།
བརླག་པར་འགྱུར་བར་ཐེ་ཚོམ་མེད།། 
དེ་ལྟར་ཀུན་ལ་ཀུན་དུ་ནི།། 
མཁས་པས་ལས་ནི་བྱ་བས་ན།། 
ཁ་ཅིག་གདུག་པའི་སེམས་ལྡན་པའི།། 
བགེགས་རྣམས་ཐམས་ཅད་བརླག་པར་འགྱུར།། 
རྡེག་ཅིང་གཅོད་ལ་ཕུར་བུས་འདེབས།། 
འབིགས་ཤིང་དེ་བཞིན་རྟོག་པར་བྱེད།། 
བསྲེག་དང་གང་ཡང་ཚར་གཅོད་གཞན།། 
བྱང་ཆུབ་སེམས་ཀྱིས་བརྒྱན་པ་ཡི།། 
སྔགས་པས་དེ་དག་ཐམས་ཅད་བྱ།། 
ཤིན་ཏུ་གདུག་པའི་སེམས་རྣམས་ནི།། 
ཕ་རོལ་སྲོག་ནི་གཅོད་པར་བྱེད།། 
སེམས་ཅན་རྣམས་ནི་རྣམ་པར་འཚེ།། 
གང་ཞིག་ཕན་པ་ཉིད་ཀྱི་གཞི།། 
སྙིང་རྗེ་ཆེན་པོ་བསྐྱེད་ནས་སུ།། 
སངས་རྒྱས་ཆོས་ནི་རྗེས་དྲན་པར།། 
སངས་རྒྱས་ཀུན་གྱི་ཇི་བཞིན་བརྗོད།། 
གདུག་པའི་ལས་ནི་བྱ་བ་ཡིན།། 
དེ་ནས་དཔལ་ལྡན་རྡོ་རྗེ་འཆང་།། 
ངོ་མཚར་སྤྱན་ཕྱེ་རྒྱས་པ་ཡིས།། 
ཆོས་ཀྱི་དབང་ཕྱུག་ཐུབ་པ་ཡི།། 
སྙན་པའི་ཚིག་གིས་བཀའ་སྩལ་པ།། 
ཨེ་མའོ་སངས་རྒྱས་བསམ་མི་ཁྱབ།། 
སངས་རྒྱས་ཆོས་ཀྱང་བསམ་མི་ཁྱབ།། 
སེམས་ཅན་མི་ཕན་བྱེད་པ་ཡི།། 
ཇི་སྲིད་མིང་ནི་བགགས་ནས་སུ།། 
དེ་སྲིད་བློ་ནི་ངན་འགྲོ་ཡི།། 
ཕན་དང་མི་ཕན་རྣམ་རྟོག་རྣམས།། 
མནར་མེད་སྡུག་བསྔལ་གཞོལ་བ་རུ།། 
རབ་ཏུ་ཞུགས་ནས་འགྲོ་བར་འགྱུར།། 
དེ་ནས་ཕྱག་ན་རྡོ་རྗེས་སླར་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཁྲོ་བོའི་རྒྱལ་པོ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་རྗེས་སུ་གནང་བར་གྱུར་པ།
སྔགས་དང་ཕྱག་རྒྱ་དང་སྔགས་ཀྱི་རིམ་པར་ཕྱེ་བ་གང་མྱུར་བ་ཉིད་དུ་ཕྱག་རྒྱའི་མཚན་པས་མཚན་པ།
ལྷ་ཐམས་ཅད་དང་།
ཀླུ་དང་།
གནོད་སྦྱིན་དང་།
སྲིན་པོ་རྣམས་ལྷན་ཅིག་སྦྱར་བས་ལས་ཐམས་ཅད་བྱེད་པར་འགྱུར་བའི་དོན་ཡོད་ཅིང་ཐོགས་པ་མེད་པར་གྱུར་པ་བཤད་དུ་གསོལ།
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལེགས་སོ་ལེགས་སོ།། 
ལག་ན་རྡོ་རྗེ་སླར་ཡང་ལེགས་སོ།། 
ད་ལེགས་པར་ཉོན་ལ་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ།། 
བཅོམ་ལྡན་འདས་ལ་ལེགས་སོ་ཞེས་ཕྱག་ན་རྡོ་རྗེས་བཅོམ་ལྡན་འདས་ལ་གསོལ་ཏོ།། 
སླར་ཡང་བཅོམ་ལྡན་འདས་ཀྱིས་འདི་ཉོན་ཅིག་ཅེས་བཀའ་སྩལ་ཏོ།། 
རྐང་པ་མཉམ་པར་གཞག་པས་གནས།། 
ཕྱག་འཚལ་བ་ཡི་ཐལ་མོ་སྦྱར།། 
མཐེ་བོང་དག་ནི་གནས་བྱས་ནས།། 
སངས་རྒྱས་ཐམས་ཅད་གདུད་པར་བྱ།། 
རྡོ་རྗེ་བཀོད་པའི་སྦྱོར་བ་ཡིས།། 
ཐལ་མོ་སྟེང་དུ་བརྐྱང་བར་བྱ།། 
སླར་ཡང་མདུན་དུ་བྱ་བ་ཡིན།། 
སླར་ཡང་ཐལ་མོ་སྦྱར་བྱས་ནས།། 
རྒྱབ་ཉིད་དུ་ནི་གཞག་པར་བྱ།། 
ཐལ་མོ་བཀོད་པའི་སྦྱོར་བ་ཡིས།། 
སླར་ཡང་མདུན་དུ་བྱ་བ་ཡིན།། 
ཁྲོས་པས་ཧཱུྃ་གི་སྒྲ་སྒྲོགས་ཤིང་།། 
བདུད་ཀྱི་རིགས་ལ་བསྡིགས་པར་བྱ།། 
རྐང་པ་བཀོད་པའི་སྦྱོར་བ་ཡིས།། 
ལག་པ་དག་ནི་གཉིས་ཀ་ཡང་།། 
གཉིས་ཀའི་སྡིགས་མཛུབ་སྦྱོར་བ་ཡིས།། 
བགེགས་དང་ལོག་པར་འདྲེན་པ་རྣམས།། 
སྡིག་པ་ཐམས་ཅད་ཀུན་འབྱུང་བའི།། 
སྡིགས་མཛུབ་ཀྱིས་ནི་འབྱེར་བར་འགྱུར།། 
སླར་ཡང་རྐང་པ་བགྲད་ནས་སུ།། 
རྡོ་རྗེའི་ས་གཞིར་གཞག་པར་བྱ།། 
ས་འོག་རིམ་བདུན་བར་དུ་ནི།། 
ཐམས་ཅད་དུ་ནི་སྦྱར་བར་བྱ།། 
ལག་པ་སྦྱར་བའི་སྦྱོར་བ་ཡིས།། 
རྐང་པ་ཡ་གཅིག་ས་ལ་གནས།། 
དེ་བཞིན་དུ་མ་བུ་ཕྲ་མོ་རུ།། 
བགེགས་རྣམས་ཐམས་ཅད་འཇོམས་པར་བྱེད།། 
མ་བསྒྲུབས་པ་ལ་རབ་ཏུ་སྦྱར།། 
དཀོན་མཆོག་གསུམ་གྱི་རལ་གྲི་འབྱུང་།། 
གང་ཞིག་བཀོད་པའི་སྦྱོར་བ་ཡིས།། 
ཀླད་ལ་ཡོངས་སུ་བསྐོར་བར་བྱ།། 
ཡི་གེ་ཧཱུྃ་གི་སྒྲ་སྒྲོགས་ཤིང་།། 
རལ་གྲི་ཕྱག་རྒྱ་བཅིང་བར་བྱེད།། 
གཉིས་པ་ཤུབས་ཀྱི་རྩེ་མོ་ནས།། 
བསྟན་ལ་གནོད་པ་བྱེད་པ་དང་།། 
སྔགས་པ་བླ་མ་ངན་སྨྲ་ཟེར།། 
གང་དག་སེམས་ཅན་གཞན་ལ་འཚེ།། 
གང་ཡང་ལྷ་ལ་སྨོད་པར་བྱེད།། 
ལྷ་དང་གསང་བ་པ་དང་སྤྲུལ།། 
ལྷ་མིན་སྲིན་པོ་འཇིགས་སུ་རུང་།། 
དེ་རྣམས་ཐམས་ཅད་གཞོམ་པར་བྱ།། 
གནོད་པ་དེ་ཡང་ལན་གཉིས་གསུམ།། 
གུས་པས་གལ་ཏེ་བཟོད་གསོལ་ན།། 
གསང་སྔགས་ཚོགས་ནི་དེ་མཉེས་ན།། 
ཇི་བཞིན་འདོད་པའི་དངོས་གྲུབ་འཐོབ།། 
སླར་ཡང་རྡོ་རྗེ་རྐང་པ་ཡིས།། 
རྐང་པ་མཉམ་པར་གཞག་ནས་གནས།། 
ལག་པ་ཕན་ཚུན་ཁུ་ཚུར་བཅིང་།། 
མཛུབ་མོ་སྦྱར་བའི་སྦྱོར་བ་ཡིས།། 
དཔྲལ་བའི་སྟེང་དུ་བཟློག་ལ་གཞག།
རྐང་པ་བཀོད་དེ་སྦྱར་བ་དང་།། 
ཡ་སོས་མ་མཆུ་མནན་ཏེ་ཁྲོས།། 
འབྲུག་གི་ཧཱུྃ་གི་སྒྲ་སྒྲོགས་པ།། 
བགེགས་རྣམས་ཐམས་ཅད་འགེམས་པར་ནི།། 
ཡི་གེ་ཧཱུྃ་གིས་ཐེ་ཚོམ་མེད།། 
རྡོ་རྗེའི་ལྟ་སྟངས་འབར་བ་ཆེ།། 
གདུག་པ་ཐམས་ཅད་རྣམ་པར་འཇོམས།། 
ཐིག་ལེ་ཞེས་ནི་བསྒྲགས་པ་ཡིས།། 
ཕྱག་རྒྱ་དོན་ཀུན་སྒྲུབ་པར་བྱེད།། 
སྔགས་པ་གང་ཞིག་སྒྲུབ་པ་ནི།། 
གང་དང་གང་ནི་རབ་སྦྱར་བ།། 
དེ་དང་དེ་རུ་དོན་ཡོད་པར།། 
བྱེད་པར་འགྱུར་ཏེ་ཐེ་ཚོམ་མེད།། 
རྡོ་རྗེ་རྐང་པའི་སྦྱོར་བ་ཡིས།། 
རྐང་པ་སྟེང་དུ་གདེག་པར་བྱ།། 
སངས་རྒྱས་ཀུན་ལ་གུས་ཕྱག་བྱ།། 
སོར་མོ་ཕན་ཚུན་ཁུ་ཚུར་བཅང་།། 
ཁ་ཡི་ཚུལ་དུ་བྱས་ནས་ནི།། 
ཁ་ཡི་ཐད་ཀར་སྦྱར་བར་བྱ།། 
དཀྱིལ་འཁོར་སྒྲུབ་པའི་ཐབས་དང་ནི།། 
དེ་བཞིན་དུ་ཡང་ལས་རྣམས་དང་།། 
ཕྱོགས་ཀུན་ལས་ནི་བྱུང་བ་ཡི།། 
སྤྲིན་ཆེན་ཡང་ནི་འདུས་ནས་སུ།། 
འབྲུག་ཆེན་སྒྲ་ནི་རབ་ཏུ་ལྡིར།། 
དེར་ཡང་གློག་ནི་འཁྱུག་པ་དང་།། 
སྐུ་ཆེན་པོ་ནི་ཧ་ཧ་སྒྲོགས།། 
ཆར་གྱི་རྒྱུན་ནི་ཡང་དག་འབབ།། 
དུས་མཐའ་ལྟ་བུར་ཡང་དག་བྱུང་།། 
འདི་ནི་ཁ་རུ་གཞུག་པར་བྱ།། 
མི་བཟད་པ་ཡི་སྐུ་ཆེན་གྱིས།། 
ཁ་ཡི་ཕྱག་རྒྱའང་འཛིན་པར་བྱེད།། 
བཟུང་བ་ཙམ་གྱིས་བརླག་པ་རུ།། 
མ་ལུས་པར་ནི་འགྱུར་བ་ཡིན།། 
དེ་ནས་ཁྲོ་བོ་རབ་འབར་བ།། 
གཟི་བརྗིད་ཆེན་པོ་ཞལ་ཆེ་བ།། 
འདི་ནི་བཀུག་ནས་ཟོས་པ་ན།། 
བགེགས་ཀྱི་རྒྱལ་པོ་ཐམས་ཅད་བརླག།
ཁྲོ་བོ་མི་གཡོ་བ་ཡི་སྐུ།། 
ཇི་ལྟ་ཇི་ལྟར་རབ་སྦྱར་ནས།། 
འཇིགས་པའི་གཟུགས་ཅན་བགེགས་སྲིན་པོ།། 
དེ་ལྟ་དེ་ལྟར་བརླག་པར་འགྱུར།། 
ཁ་ཡི་ཕྱག་རྒྱ་སྦྱོར་ལྡན་པས།། 
སྔགས་པས་ཀུན་དུ་སྦྱར་བར་བྱ།། 
འདི་ནི་དོན་ཡོད་ཐོགས་པ་མེད།། 
སངས་རྒྱས་ཀུན་གྱིས་རབ་ཏུ་མཆོད།། 
སླར་ཡང་རྡོ་རྗེའི་རྐང་པ་སྦྱར།། 
ཕྱག་འཚལ་ཐལ་མོ་སྤྱི་བོར་སྦྱར།། 
སྔོན་བཞིན་རྐང་པ་མཉམ་བྱས་ནས།། 
རྐང་པ་བཏེག་ནས་གཡེང་བར་བྱ།། 
ལག་པ་ཡང་ནི་ཕན་ཚུན་དུ།། 
གཡས་པ་དང་ནི་གཡོན་པ་ན།། 
ཞགས་པ་རལ་གྲི་ཐོགས་ནས་སུ།། 
རྡོ་རྗེ་དོར་ནས་ཡང་དག་གནས།། 
གཡོན་པ་ས་ཡི་ཆ་ལ་གཞག།
གཡས་པ་མཚོན་ཆ་དང་བཅས་ཀྱང་།། 
ཞགས་པས་བཀུག་སྟེ་བཞག་ནས་ནི།། 
རལ་གྲིས་གཟུགས་བརྙན་བཅད་ན་ནི།། 
ཚངས་པ་འམ་ནི་བརྒྱ་བྱིན་ཡང་།། 
དེ་མ་ཐག་ཏུ་མྱུར་བར་གཅོད།། 
འདི་ནི་དཔལ་ལྡན་ཞགས་པ་བསྣམས།། 
རལ་གྲིའི་ཕྱག་རྒྱ་སྦྱར་བ་ཡིས།། 
སྔགས་པས་སྦྱར་བ་ཙམ་གྱིས་ནི།། 
གདུག་པ་ཐམས་ཅད་བསྒྲུབ་པར་བྱ།། 
ཐལ་མོ་བཏབ་སྟེ་སྦྱར་ནས་སུ།། 
འཁོར་ལོ་ལྟ་བུར་རབ་བསྐོར་བྱ།། 
སྔགས་པས་བསྐོར་ཞིང་དྲངས་ནས་ནི།། 
རྐང་པ་སྔར་བཞིན་སྦྱར་བར་བྱ།། 
ཕྱག་འཚལ་བ་ཡི་ཐལ་མོ་སྦྱར།། 
ཕན་ཚུན་སོ་སོར་ཁུ་ཚུར་བཅིང་།། 
གཉིས་ཀའི་མཛུབ་མོ་རྩེ་སྦྱར་ཏེ།། 
རྡོ་རྗེ་རྩེ་གཅིག་རྣམ་པར་བྱ།། 
གདུག་པ་ཀུན་ལ་གདབ་པ་དང་།། 
འབིགས་པར་ཡང་དག་བརྗོད་པ་ཡིན།། 
བགེགས་རྣམས་ཐམས་ཅད་རླག་བྱེད་པའི།། 
བསྲུང་བ་ལ་སོགས་རབ་ཏུ་སྦྱར།། 
ལག་པ་གཉིས་ནི་མཉམ་བྱས་ནས།། 
ཁུ་ཚུར་སྦྱར་ཏེ་བཅིང་བར་བྱ།། 
གུང་མོ་རྩེ་མོ་སྤྲད་དེ་སྦྱར།། 
མཛུབ་མོ་རྡོ་རྗེའི་རྣམ་པར་བྱ།། 
གུང་མོ་ལ་སྦྱར་རྡོ་རྗེ་ནི།། 
ཕྱག་རྒྱ་ཆེན་པོའི་ཕྱག་རྒྱ་སྟེ།། 
གདུག་པ་ཐམས་ཅད་རླག་པར་བྱེད།། 
དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ངོ་མཚར་ཏོ།། 
བདེ་བར་གཤེགས་པ་ངོ་མཚར་ཏོ།། 
ཇི་སྙེད་པའི་དོན་ཡོད་པའི་ཐོགས་པ་མེད་པ་སྟོབས་གནོན་པའི་ཁྲོ་བོའི་རྒྱལ་པོ་མི་བཟད་པའི་ཕྱག་རྒྱ་ཇི་ལྟ་ཇི་ལྟར་སྒྲུབ་པ་པོས་སྦྱར་བ་དེ་ལྟ་དེ་ལྟར་དངོས་གྲུབ་སྟེར་བར་བྱེད་པ།
བགེགས་ཐམས་ཅད་འཇོམས་པར་བྱེད་པའི་ཁྲོ་བོའི་རྒྱལ་པོ་ཆེན་པོའི་རྟོག་པའི་སྒྲུབ་པའི་ཐབས་འདི་སེམས་ཅན་ཐམས་ཅད་ལ་ཕན་པ་དང་།
བདེ་བར་བྱ་བའི་ཕྱིར་བདག་ཀྱང་བཤད་པར་འཚལ་ལོ།། 
བཅོམ་ལྡན་འདས་ཀྱིས་བཀའ་སྩལ་པ།
ལག་ན་རྡོ་རྗེ་གང་དེའི་དུས་ལ་བབ་པར་སེམས་ན་ཤོད་ཅིག།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་བཅོམ་ལྡན་འདས་ཀྱིས་གནང་བ་ཐོབ་སྟེ།
བསམ་པ་ཐམས་ཅད་ལ་མཉེས་གཤིན་པའི་རོལ་པས་དེ་བཞིན་གཤེགས་པ་ཐམས་ཅད་ལ་ཕྱག་འཚལ་ནས།
དངོས་གྲུབ་ཐམས་ཅད་ཀྱི་མཆོག་སྣང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་དེ་ནས་རེ་ཞིག་འཇིག་རྟེན་གྱི་ཁམས་ཐམས་ཅད་སྣང་བ་ཆེན་པོས་སྣང་བར་བྱས་ཏེ།
སངས་རྒྱས་ཀྱི་ཞིང་ཐམས་ཅད་རྡོ་རྗེ་འཆང་གི་སྐུས་གང་བར་བྱས་ནས།
ཕྱོགས་བཅུར་བསྐོར་ཏེ།
སླར་ཡང་བཅོམ་ལྡན་འདས་ཉིད་ཀྱི་སྐུ་ལ་ཞུགས་པར་འགྱུར།
ཁྲོ་བོའི་རྒྱལ་པོ་ཆེན་པོའི་སྒྲུབ་ཐབས་སུ་གྱུར་པ་རྫུ་འཕྲུལ་ཆེན་པོ་རྣམས་ཉོན་ཅིག།
ལོ་འདབ་ལ་སོགས་པ་ཟ་ཞིང་འབུམ་ཕྲག་གསུམ་བཟླས་པ་བྱའོ།། 
དེ་ནས་ཞག་གསུམ་འདུག་ནས་རས་བྲིས་ཀྱི་མདུན་དུ་མཆོད་པ་ཆེན་པོ་བྱས་ཏེ།
དེའི་མདུན་དུ་ནིམ་པའི་ཡམ་ཤིང་གིས་མེ་སྤར་ཏེ།
མར་གྱིས་བཏགས་པའི་ཡུངས་ཀར་དཀར་པོ་སྙིང་པོའི་སྔགས་ཀྱིས་སྟོང་ཕྲག་བརྒྱད་སྦྱིན་སྲེག་བྱ་སྟེ།
སྔོན་དུ་བསྙེན་པ་བྱས་པས་སོ།། 
དེ་ལ་ཁྲོ་བོའི་རྒྱལ་པོ་ཆེན་པོའི་སྒྲུབ་ཐབས་ནི་འདི་ཡིན་ཏེ།
དཀྱིལ་འཁོར་བྲིས་ནས་རལ་གྲིའི་ཕྱག་རྒྱ་བཅིངས་ཏེ།
སྐྱིལ་ཀྲུང་བཅས་ནས་ཇི་སྲིད་དུ་རིག་པ་འཛིན་པར་གྱུར་གྱི་བར་དུ་བཟླས་པ་བྱའོ།། 
རིག་པ་འཛིན་པ་ཐམས་ཅད་ཀྱིས་མཆོད་ཅིང་བསྐལ་པར་གནས་ལ་འདོད་པའི་འཆི་བའི་དུས་མེད་དེ་སངས་རྒྱས་ཀྱི་ཞིང་ཐམས་ཅད་དུ་སྤྱོད་ལ་དེ་བཞིན་གཤེགས་པ་ཐམས་ཅད་མཆོད་ཅིང་སེམས་ཅན་ཐམས་ཅད་ཀྱི་དོན་བྱེད་དོ།། 
སླར་ཡང་འབུམ་ཕྲག་གསུམ་བཟླས་པ་བྱས་ན་གང་འདོད་པའི་ལས་རྣམས་ཐམས་ཅད་བྱེད་དོ།། 
ཚིག་རྣལ་མར་འབེབས་སོ།། 
ཤིང་སྒྱེལ་བར་བྱེད་དོ།། 
ནམ་མཁའ་ནས་འདབ་ཆགས་ལྟུང་བར་བྱེད་དོ།། 
མཚེའུ་སྐེམས་པར་བྱེད་དོ།། 
རླུང་གཞན་དུ་བྱེད་དོ།། 
ཟླ་བ་གཟས་ཟིན་པའི་ནུབ་མོ་འདུག་ནས་བ་ལྕི་ས་ལ་མ་ལྷུང་བས་དཀྱིལ་འཁོར་བྱས་ལ་དྲི་ཞིམ་པོའི་མེ་ཏོག་སིལ་མ་བཀྲམ་སྟེ་རས་བྲིས་སམ་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་གྱི་སྤྱན་སྔར་སེའུ་དང་རིགས་མཐུན་པའི་མར་སྲང་གཅིག་ཟངས་མའི་སྣོད་དུ་བཅུག་སྟེ་སེང་ལྡེང་གི་མེ་སྤར་ཏེ་གདུང་ཞིང་བཟླས་པས་དངོས་གྲུབ་གསུམ་འབྱུང་ངོ།། 
དེ་ནས་རིའི་རྩེ་མོར་གནས་བཅས་ཏེ།
ཟས་མི་ཟ་བར་བཟླས་པ་འབུམ་བྱས་ན་གཏེར་མཐོང་བར་འགྱུར་རོ།། 
ཕྱུགས་ངས་ཞི་བར་འདོད་ན་འོ་མའི་སྲེག་བླུགས་སྟོང་ཕྲག་གཅིག་བསྲེགས་པས་ཞི་བར་འགྱུར་རོ།། 
རྩ་དཱུར་བ་མངར་གསུམ་གྱིས་བཏགས་ནས་སྦྱིན་སྲེག་འབུམ་བྱས་ན་ཕྱུགས་ངས་ཆེན་པོ་ཞི་བར་འགྱུར་རོ།། 
པདྨ་རྣམས་ཞོ་དང་སྦྲང་རྩི་དང་མར་གྱིས་བཏགས་ཏེ་སྦྱིན་སྲེག་འབུམ་བྱས་ན་མཆོག་གསོལ་བ་གསུམ་མཐོང་བར་འགྱུར་རོ།། 
རྒྱ་མཚོར་འགྲོ་བ་ན་ཆུ་ཀླུང་གི་ཆུའི་ནང་དུ་ཞུགས་ཏེ་འབུམ་ཕྲག་གསུམ་བཟླས་ན་ཡུལ་དུ་ཕྱིན་པར་འགྱུར་རོ།། 
ཇི་ལྟ་བའི་ཁ་དོག་གི་མེ་ཏོག་བསྲེགས་ན་དེ་ལྟ་བུའི་ཁ་དོག་གི་གོས་རྙེད་པར་འགྱུར་རོ།། 
སོ་བ་བསྲེགས་པས་སོ་བའང་མི་ཟད་པར་འགྱུར་རོ།། 
ནས་ཀྱི་སྦྱིན་སྲེག་གིས་ཁྱིམ་བདག་ཆེན་པོར་འགྱུར་རོ།། 
པྲི་ཡང་ཀུས་དབང་དུ་བྱེད་དོ།། 
སྤོས་ཤིང་གིས་འཁོར་གཡོག་མང་བར་འགྱུར་རོ།། 
མངར་གསུམ་གྱིས་བཏགས་པའི་བིལ་བའི་འབྲས་བུ་སྦྱིན་སྲེག་འབུམ་བྱས་ན་རྒྱལ་པོར་འགྱུར་རོ།། 
རས་བྲིས་ཀྱི་ཆོ་ག་ཇི་བཞིན་པ་ནི་འདི་ཡིན་ཏེ་འཕགས་པ་མི་གཡོ་བ་ཞལ་གཅིག་པ་དཔའ་བོའི་ན་བཟའ་ངུར་སྨྲིག་མནབས་པ་ཟུར་མིག་གིས་གཟིགས་པའི་ཕྱག་ན་རལ་གྲི་དང་ཞགས་པ་བསྣམས་པ།
ཁྲོ་གཉེར་རིམ་པར་ལྡན་པའི་ཞལ་འཇིག་རྟེན་གསུམ་འཇིགས་པར་མཛད་པ་ངུར་སྨྲིག་མནབས་པ་བྲི་བར་བྱའོ།། 
དེ་ནས་རྒྱ་མཚོར་སོང་སྟེ་རས་བྲིས་བཀྲམ་ནས་ལུས་ལ་གོས་གཙང་མ་བགོས་ཏེ།
དོགས་པ་མེད་ཅིང་ལྐུགས་པ་སློང་མོ་ཟ་བས་འབུམ་ཕྲག་ལྔ་བཟླའོ།། 
ཐ་མའི་ཉིན་ཞག་འདུག་ནས་ཙ་ན་ཀའི་ཡམ་ཤིང་གིས་ཁྲི་ཕྲག་གཅིག་སྦྱིན་སྲེག་བྱས་ན་མི་གཡོ་བ་མཐོང་ཞིང་དེ་བཞིན་གཤེགས་པ་ཡང་ཉེ་བར་སྤྱོད་ལ་ཏིང་ངེ་འཛིན་རྙེད་ནས་བྱང་ཆུབ་སེམས་དཔའི་ཏིང་ངེ་འཛིན་ཐོབ་པར་འགྱུར་རོ།། 
ཡང་ན་དུར་ཁྲོད་ཀྱི་རས་ལ་འཕགས་པ་མི་གཡོ་མགོན་པོ་བྲིས་ལ་བདག་ཉིད་ཀྱི་ཁྲག་གིས་སྤྱན་ཕྱེ་བ་བྲི་བར་བྱའོ།། 
སྒྲུབ་པ་པོ་ཤར་དུ་ཕྱོགས་ཏེ་ཕྱི་ནས་རས་བྲིས་ཁ་སྤྲོད་དུ་དགྲམ་སྟེ་དུས་གསུམ་དུ་ཁྲུས་བྱ་ཞིང་གོས་རློན་པ་བགོས་ཏེ་ལྐུགས་པས་འབུམ་ཕྲག་གསུམ་བཟླས་པར་བྱའོ།། 
མར་ངོའི་ཚེས་བརྒྱད་ཀྱི་ཞག་ལ་འདུག་སྟེ།
འབྱུང་པོ་ཐམས་ཅད་ལ་ཤའི་གཏོར་མ་བྱིན་ནས་རོ་ཆེན་པོའི་སྟེང་དུ་ཁྲི་ཕྲག་གཅིག་བཟླས་པ་བྱའོ།། 
དེ་ནས་རོ་དེའི་ལུས་འགུལ་བར་འགྱུར་ཏེ།
འཇིགས་པར་མི་བྱའོ།། 
དེ་ནས་ཁའི་ནང་དུ་པདྨ་ཁ་ཕྱེ་བའི་ལྟེ་བ་མཐོང་བར་འགྱུར་ཏེ་བླངས་ནས་བཟུང་བས་རིག་པ་འཛིན་པར་འགྱུར་ཞིང་ལྷའི་གཟུགས་ཀྱིས་ཚངས་པའི་འཇིག་རྟེན་དུ་སྤྱོད་དོ།། 
ཡང་ན་རས་བྲིས་ཀྱི་མདུན་དུ་ཟླ་བ་དྲུག་ཏུ་ཐུན་གསུམ་དུ་བཟླས་ཤིང་ཇི་ལྟར་འབྱོར་པའི་མཆོད་པ་བྱས་ནས་ཨ་ག་རུའི་བདུག་པས་བདུགས་ན་ཡུལ་གྱི་བདག་པོར་འགྱུར་རོ།། 
རྒྱལ་མཚན་ལ་སྟོང་ཕྲག་གཅིག་བསྔགས་ནས་དམག་གི་མངོན་དུ་བཟུང་ན་ཕ་རོལ་གྱི་དམག་ཚོགས་གཡུལ་ཉེས་པར་འགྱུར་རོ།། 
དམག་ཚོགས་རེངས་པར་འདོད་པས་སྐུ་ཆེན་པོ་སྐུ་མདོག་སེར་པོ་ཞལ་བཞི་ལ་ཕྱག་བཞི་པ་མདོག་མི་སྡུག་པ།
མཆེ་བ་གཙིགས་ཤིང་འཇིགས་སུ་རུང་བ་འབར་བའི་ཕྲེང་བ་དཀྲིགས་པས་ཕ་རོལ་གྱི་དཔུང་བཟུང་བ་ལྟ་བུར་བསམ་པ་འམ།
བྲིས་ནས་བསྟན་ན་ཕ་རོལ་གྱི་དམག་ཚོགས་རེངས་པར་འགྱུར་རོ།། 
རྩོད་པར་འདོད་པས་ཁྭ་དང་འུག་པའི་སྒྲོས་སྦྱིན་སྲེག་བྱས་ན་རྩོད་པ་འབྱུང་བར་འགྱུར་རོ།། 
དགྲ་བོ་མྱོས་པར་འདོད་པས་སྲེག་བླུགས་འབུམ་སྦྱིན་སྲེག་བྱའོ།། 
སྦྱིན་སྲེག་བྱས་པས་མི་གཡོ་བའི་མངག་གཞུག་པས་མགུལ་ནས་བཅིངས་ཏེ་ལྷོའི་ཕྱོགས་སུ་ཁྱེར་ནས་མྱོས་ཤིང་ཁྲག་ཏུ་སྐྱུག་ཅིང་སྐྲག་པར་དགྲའི་ལུས་བལྟས་པས་རིགས་རྒྱུད་དང་བཅས་པ་བརླག་པར་འགྱུར་རོ།། 
མིའི་རུས་པ་ལ་བརྒྱ་རྩ་བརྒྱད་མངོན་པར་སྔགས་ནས་བཏགས་ན་གང་གི་མིང་ནས་སྨོས་པ་དེའི་མོད་དུ་རིམས་ཀྱིས་བཏབ་པར་འགྱུར་རོ།། 
ནིམ་པའི་འབྲས་བུ་མར་ཁུས་བཏགས་ནས་སྦྱིན་སྲེག་བྱས་ན་ཉི་མ་གསུམ་གྱིས་དགྲ་བོ་བརླག་པར་འགྱུར་རོ།། 
ཚྭ་དང་འཇིམ་པས་དགྲ་བོའི་གཟུགས་བརྙན་བྱས་ལ་མྱོས་བྱེད་ཀྱི་ཚེར་མས་བཙུགས་ཏེ་གཏུབས་ཤིང་བཅད་པའི་སྦྱིན་སྲེག་བྱས་ན་དེ་མ་ཐག་ཏུ་བརླག་པར་འགྱུར་རོ།། 
དགྲ་བོའི་མིང་ནས་སྨོས་ཤིང་ས་ལ་མ་རི་ཞེས་བྱ་བ་བརྒྱ་རྩ་བརྒྱད་བསྲེགས་པས་དགྲ་བོ་དབུལ་བར་འགྱུར་རོ།། 
དབང་དུ་བྱ་བར་འདོད་ན་ལན་ཚྭའི་རང་བཞིན་གྱི་གཟུགས་བརྙན་བྱས་ཏེ་གཅད་ནས་སྦྱིན་སྲེག་བྱས་ན་སྐྱེས་བུ་ཆེན་པོ་ཉི་མ་བདུན་གྱིས་དབང་དུ་འགྱུར་རོ།། 
ཛཱ་ཏི་ཁ་འབུས་པའི་སྦྱིན་སྲེག་འབུམ་བྱས་ན་གནོད་སྦྱིན་མོ་དབང་དུ་འགྱུར་རོ།། 
འཕྲུལ་བྱེད་ཀྱི་འདབ་མས་སྦྱིན་སྲེག་བྱས་པས་སྨྱོ་བར་འགྱུར་རོ།། 
ལན་ཚྭའི་སྦྱིན་སྲེག་གིས་ལྷའི་བུ་མོ་ཡང་འགུགས་སོ།། 
གུ་གུལ་གྱི་སྦྱིན་སྲེག་གིས་རྒྱལ་པོ་ཐོབ་པར་འགྱུར་རོ།། 
རས་བྲིས་གཞན་གྱི་ཆོ་ག་འདི་ཡིན་ཏེ།
དབུས་སུ་བཅོམ་ལྡན་འདས་ཤཱཀྱ་ཐུབ་པ་དེའི་གཡས་སུ་འཇམ་དཔལ་རྒྱན་ཐམས་ཅད་ཀྱིས་བརྒྱན་པ།
གཡོན་དུ་རྡོ་རྗེ་འཛིན་པ་ཞལ་ཅུང་ཟད་འཛུམ་པ་ཕྱག་ན་རྡོ་རྗེ་བསྣམས་པ་བྲི་བར་བྱའོ།། 
དེའི་སྤྱན་སྔར་འབུམ་ཕྲག་ལྔ་བཟླས་པས་ལས་ཐམས་ཅད་བྱེད་ནུས་པར་འགྱུར་ཏེ།
ཕ་རོལ་གྱི་དམག་ཚོགས་ལ་ནད་འབྱུང་བར་འགྱུར་རོ།། 
སྤྱན་གྱི་ཕྱག་རྒྱ་བཅིངས་ཏེ་ཁྲོས་པས་ཡི་གེ་ཧཱུྃ་ལ་སོགས་པའི་མཐའ་ཅན་གྱི་སྔགས་བཟླས་པས་དགྲ་བོ་གདོན་ཆེན་པོས་འཛིན་པ་འམ་ངེས་པར་བརླག་པར་འགྱུར་རོ།། 
དུར་ཁྲོད་ཀྱི་ཐལ་བ་ལ་ལན་འབུམ་བཟླས་ནས་གང་ལ་བྱིན་པ་དེ་བྲན་དུ་འགྱུར་རོ།། 
གིའུ་ཝང་ལ་ལན་བདུན་བཟླས་ནས་ཐིག་ལེ་བྱས་པས་སྐྱེ་བོ་ཐམས་ཅད་དགའ་བར་འགྱུར་ཞིང་མི་མཐོང་བར་འགྱུར་རོ།། 
བགེགས་ཐམས་ཅད་དང་ལོག་པར་འདྲེན་པ་ལ་སོགས་པ་འབར་བར་འགྲུབ་པར་འགྱུར་རོ།། 
བདག་ཉིད་ལ་བཀོད་ནས་དཔག་ཚད་བརྒྱ་ནས་ཀྱང་ཚངས་པ་དང་སྲིན་པོ་གྲོལ་བར་བྱེད་དོ།། 
སྦྲུལ་ནག་པོས་ཟིན་པ་ཟླ་བ་དྲུག་ནས་མནན་པར་འདོད་ན་ཁྲོས་པས་རལ་གྲིའི་ཕྱག་རྒྱ་བྲིས་ལ་ལྟོ་འཕྱེ་ཆེན་པོའི་རིགས་ལྡན་གྱིས་བསྐོར་ཏེ།
དེ་ནས་རལ་གྲི་ལ་སྟོང་ཕྲག་གཅིག་མངོན་པར་བསྔགས་ནས་དབུས་སུ་དེ་ལྟ་བུར་འབར་བ་འདྲ་བ་དགོད་པར་བྱ་སྟེ་དེ་ནད་པ་ལ་བསྟན་ན་ངེས་པར་འཇུག་གོ།། 
འཕགས་པ་མི་གཡོ་བ་སྤྱན་གཅིག་པའི་སྙིང་པོ་ཐུན་གསུམ་དུ་བརྒྱ་རྩ་བརྒྱད་བཟླས་ན་རྟག་ཏུ་འབྲེལ་པར་འགྱུར་རོ།། 
དབེན་པའི་ས་ཕྱོགས་སུ་ཟན་གྱི་ཆང་བུ་བྱིན་ན་མཆོག་ཆེན་པོ་སྩོལ་བར་འགྱུར་ཏེ།
སྙིང་པོའི་ཕྱག་རྒྱ་བཅིངས་ཏེ་ཁྲོས་པས།
ཡི་གེ་ཧཱུྃ་བཟླས་ན་སྤྲིན་དྲལ་བར་བྱེད་དོ།། 
ཚེར་མ་སྐྱེ་ཚེས་བཏགས་པའི་སྦྱིན་སྲེག་བྱས་ན་རླུང་གི་ཆར་པ་གཏུན་ཤིང་ལྟར་འཇོག་གོ།། 
སྒྲུབ་པ་པོ་ལ་བསྲུང་བ་ཆེན་པོ་བྱེད་དོ།། 
མི་རྣམས་རྐང་པ་གཡོན་པ་མནན་པས་བསྒྲུབས་ན་བཀའ་ཉན་པར་འགྱུར་རོ།། 
ལྷ་དང་མི་རྣམས་ཀྱི་གཟུགས་བརྙན་བྱས་ནས་གཅད་ན་འཆད་པར་འགྱུར་རོ།། 
ལྷ་དང་མི་ཐམས་ཅད་ཀྱི་གཟུགས་བརྙན་བྱས་ནས་དེ་ལྕགས་ཀྱི་ཕུར་བུས་བཏབ་པས་ཕུར་བུ་དང་ལྡན་པར་འགྱུར་རོ།། 
དེ་ནས་འཆིང་བར་འདོད་པར་གྱུར་ན་སྐུད་པ་སེར་པོ་ལ་མངོན་པར་བསྔགས་ཏེ་གཟུགས་དཀྲིས་ནས་བཅིངས་པར་འགྱུར་རོ།། 
བཙིར་བར་འདོད་ན་ལྷ་ལ་སོགས་པའི་གཟུགས་བརྙན་བྱས་ནས་སྟེང་དུ་སྤང་ལེབ་ཀྱིས་མནན་ན་བཙིར་བར་འགྱུར་རོ།། 
དེ་ནས་བརྡེག་པར་འདོད་ན་མི་ལ་སོགས་པའི་གཟུགས་བརྙན་བྱས་ཏེ་རེའུ་སླུད་བུས་བྲབས་ན་དགུ་ཞིང་འོངས་ནས་བཀའ་བསྒོ་བྱེད་དོ།། 
གནོན་པར་འདོད་ན་ལྷ་དང་མི་ཐམས་ཅད་ཀྱི་གཟུགས་བརྙན་བྱས་ཏེ་སྤང་ལེབ་ལ་སོགས་པས་མནན་ན་གནོན་པར་འགྱུར་རོ།། 
དེ་ལྟར་ཁྲོ་བོའི་རྒྱལ་པོ་རྫུ་འཕྲུལ་ཆེན་པོ་འདི་ཇི་ལྟ་ཇི་ལྟར་སྦྱོར་བ་དེ་ལྟ་དེ་ལྟར་ལས་གཞན་ངོ་མཚར་ཆེ་བ་ཡང་སྟོང་ཕྲག་བྱེད་དོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེས་ཁྲོ་བོའི་རྒྱལ་པོ་ཆེན་པོའི་སྔགས་བཀའ་སྩལ་པ།
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦ་བི་ཤྭ་མུ་ཁ་བྷྱཿ།
སརྦྦ་ཐཱ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཏྲཱཊ་མ་ཧཱ་ཙཎྜ་ཨ་ཙ་ལ་ཀཱ་ཎ།
ཧཱུྃ་ཧཱུྃ་ཧཱུྃ།
ཨ་པྲ་ཏི་ཧ་ཏ།
ཏ་ཐཱ་ག་ཏཱ་ཛྙཱཾ་སྨ་ར་ཧཱུྃ་ཕཊ་ཕཊ་སྭཱ་ཧཱ།
དེ་ནས་ཕྱག་ན་རྡོ་རྗེས་སླར་ཡང་ཁྲོ་བོ་ཆེན་པོ་ཐོགས་པ་མེད་པའི་ཆོ་གའི་སྙིང་པོ་དཔའ་བོ་གཅིག་པ་བཀའ་སྩལ་པ།
ན་མཿ་སྟྲཻ་ཡ་དྷྭི་ཀཱ་ནཱྃ།
ཏ་ཐཱ་ག་ཏཱ་ནཱྃ་ཧཱྃ།
བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས་བཀའ་སྩལ་མ་ཐག་ཏུ་དེ་ནས་སྐད་ཅིག་དེ་ལ་འཇིག་རྟེན་གྱི་ཁམས་ཐམས་ཅད་སྣང་བ་ཆེན་པོས་སྣང་བར་བྱས་ནས་དེ་ལ་འཇིག་རྟེན་གྱི་ཁམས་ཐམས་ཅད་ཀྱི་གང་བདུད་དང་བདུད་ཆེན་པོ་འཇིགས་སུ་རུང་བའི་གཟུགས་ཅན་དང་ལྷ་དང་ཀླུ་དང་གནོད་སྦྱིན་ལ་སོགས་པ་དེ་ཁྲོ་བོ་ཆེན་པོའི་གཟི་བརྗིད་ཀྱིས་བསྲེགས་པར་གྱུར།
གང་དང་གང་རང་རང་གི་དེར་སོང་སྟེ་བཅོམ་ལྡན་འདས་བསྐྱབ་ཏུ་གསོལ།
བདེ་བར་གཤེགས་པ་བསྲེགས་པ་ལས་བསྐྱབ་ཏུ་གསོལ།
དེ་ནས་དེ་བཞིན་གཤེགས་པ་དེ་རྣམས་ཀྱིས་རང་རང་གི་ཞིང་རྣམས་ཀྱི་བགེགས་ཆེན་པོ་དེ་དག་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་དག་ཁྲོ་བོ་ཆེན་པོ་མི་གཡོ་བ་ཞེས་བྱ་བ་དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ་མཛད་པ།
གདུག་པ་ཐམས་ཅད་རབ་ཏུ་འཇོམས་པར་བྱེད་པ་དྲན་པར་གྱིས་ཤིག།
གཞན་དུ་ཁྱོད་རྣམས་ཀྱི་མགོ་བོ་ཕྱག་ན་རྡོ་རྗེའི་རྡོ་རྗེས་ཚལ་པ་བརྒྱར་འགས་པར་འགྱུར་རོ།། 
གང་ཞིག་སྒྱུ་མ་ལྟ་བུར་སེམས་སྐྱེད་ཅིག།
སེམས་ཅན་ཐམས་ཅད་ལ་ཕན་པ་དང་བདེ་བའི་སེམས་སྐྱེད་ཅིག།
སེམས་ཅན་སྡིག་པ་ཐམས་ཅད་དང་བྲལ་བ་དྲན་པར་གྱིས་ཤིག།
རིགས་ཀྱི་བུ་དག་ཁྲོ་བོའི་རྒྱལ་པོ་ཆེན་པོ་སྡུག་བསྔལ་ཐམས་ཅད་དང་བྲལ་བ་དྲན་པར་གྱིས་ཤིག།
དེ་ནས་གདུག་པ་དེ་ཐམས་ཅད་ཁྲོ་བོའི་རྒྱལ་པོ་ཆེན་པོ་དེ་ཉིད་ལ་སྐྱབས་སུ་སོང་སྟེ་བཅོམ་ལྡན་འདས་བདག་ནི་སའི་ཕྱོགས་སུ་ཉེ་བར་གནོད་པར་མི་བགྱིད་དོ།། 
གང་ན་ཁྲོ་བོའི་རྒྱལ་པོ་ཆེན་པོ་འདི་ཉིད་བཞུགས་པ་དེ་བསྲུང་བར་བགྱིའོ།། 
ཉེ་བར་དགོས་པ་བསྐྱེད་དོ།། 
ཉེ་བར་འཚེ་བ་ཐམས་ཅད་ཀྱང་གཞོམ་པར་བགྱིའོ།། 
ཞེས་དམ་ཚིག་བྱས་ནས་བཅོམ་ལྡན་འདས་ཀྱི་ཞབས་ཀྱི་དྲུང་དུ་ལྷགས་ནས་འདུག་གོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་སླར་ཡང་ཁྲོ་བོའི་རྒྱལ་པོ་ཆེན་པོ་སྤྱོད་པའི་ཆོ་ག་ཡང་སྒྲུབ་པ་པོ་རྣམས་ལ་བཀའ་སྩལ་པ།
ཁྲོ་བོའི་རྒྱལ་པོ་ཆེན་པོ་འདི་གང་ལྐུགས་པས་མི་བཟློག་པར་ཡལ་ག་དང་།
རྩ་བ་དང་།
འབྲས་བུ་ཟ་བ་འམ།
ཆུ་དང་།
རླུང་ཟ་བར་གྱུར་པའི་སྐྱེ་བོས་དབེན་པའི་གནས་སུ་བཟླས་པ་བྱའོ།། 
ཁྲོ་བོའི་རྒྱལ་པོ་དོན་ཡོད་ཅིང་ཐོགས་པ་མེད་པ་འདི་དཀོན་མཆོག་གསུམ་ལ་རྒྱབ་ཀྱིས་ཕྱོགས་པའི་སེམས་དང་ལྡན་པ་ང་རྒྱལ་ཆེ་བ་མངོན་པའི་ང་རྒྱལ་ཅན་གྱི་གདུག་པའི་སྲིན་པོ་ལ་སོགས་པ་སྦྱར་བར་བྱའོ།། 
ཕན་པའི་སེམས་ཀྱིས་བྱང་ཆུབ་མཆོག་ཏུ་སེམས་བསྐྱེད་པར་དད་པས་དཀོན་མཆོག་གསུམ་ལ་དང་བར་གྱུར་པར་བསྒྲུབ་པར་བྱའོ།། 
རྟོག་པ་གཞན་གྱི་ཆོ་གས་ཀྱང་དམན་པའི་སེམས་ཅན་སྡུག་བསྔལ་བ་རྣམས་ནི་སྦྱར་བར་མི་བྱའོ།། 
དཀོན་མཆོག་གསུམ་ལ་མོས་ཤིང་དད་པ་ལ་ཁྲོ་བོའི་རྒྱལ་པོ་ཆེན་པོ་སྦྱར་བར་བྱའོ།། 
མཚམས་མེད་པ་ལྔ་བྱེད་པས་ཀྱང་གདོན་མི་ཟ་བར་ཆོ་ག་ཇི་ལྟར་མངོན་པར་འདོད་པའི་དངོས་གྲུབ་ཐོབ་པོ་ཞེས་བཅོམ་ལྡན་འདས་རྡོ་རྗེ་འཛིན་པས་གསུངས་སོ།། 
དེ་ནས་དཔལ་ལྡན་རྡོ་རྗེ་འཆང་།། 
ཐུགས་རྗེ་དང་ནི་ལྡན་པའི་ཐུགས།། 
སེམས་ཅན་ཁམས་ནི་མ་ལུས་པ།། 
འདི་ཀུན་རྣམ་པར་གཟིགས་ནས་སུ།། 
འགྲོ་ལ་ཕན་པ་མཛད་པ་ཅན།། 
སྙན་པ་ཡི་ནི་ཚིག་གིས་གསོལ།། 
བཅོམ་ལྡན་ཆོས་རྣམས་ཐམས་ཅད་ཀྱི།། 
ཁྱོད་ཉིད་གཅིག་པུ་དབང་ཕྱུག་གཙོ།། 
ཁྱོད་ཉིད་གཅིག་པུ་ཀུན་མཁྱེན་དེ།། 
ཐམས་ཅད་མཁྱེན་པའི་ནམ་མཁའ་ཅན།། 
ཁྱོད་ནི་སྐྱོབ་མེད་སེམས་ཅན་གྱི།། 
སྐྱོབ་པ་དཔུང་གཉེན་ཐམས་ཅད་ཡིན།། 
སེམས་ཅན་ཀུན་གྱི་ཁྱོད་གཅིག་པུ།། 
མཆོག་ཏུ་མཉེས་གཤིན་པ་ཡི་ཕ།། 
ཉོན་མོངས་ནད་རྣམས་གསོ་མཛད་པ།། 
སྨན་པའི་རྒྱལ་པོ་ཁྱོད་གཅིག་པུ།། 
ཁྱོད་ནི་སེམས་ཅན་ཐམས་ཅད་ཀྱི།། 
གཙོ་བོ་མཆོག་ཏུ་གཞོལ་བ་ཡིན།། 
བདག་ལ་འདིར་ནི་ཁྱོད་གཅིག་པུ།། 
གཙོ་བོ་བདག་ལ་གཞན་མ་མཆིས།། 
སེམས་ཅན་རྣམས་ལ་ཕན་འདོད་པས།། 
གང་ཞིག་བདག་ཉིད་ཁྱོད་ལ་ཞུ།། 
ཐུགས་རྗེ་དང་ནི་ལྡན་པའི་ཐུགས།། 
མགོན་པོ་དེ་ནི་བདག་ལ་གསུངས།། 
སེམས་ཅན་ཇི་ལྟར་བདེ་བར་འགྱུར།། 
ཇི་ལྟར་སྡུག་བསྔལ་རྟེན་ཅན་དུ།། 
གང་གིས་འདིར་ནི་གྱུར་པ་ཡིན།། 
དེ་རྣམས་བདག་ལ་གཙོ་བོས་གསུངས།། 
རྒྱལ་པོ་མི་རྒོད་ཆོམ་རྐུན་དང་།། 
དེ་བཞིན་དུ་ནི་མེ་དང་ཆུ།། 
ནད་དང་མུ་གེ་བདུད་རྣམས་དང་།། 
དེ་བཞིན་དུས་མིན་འཆི་བས་འཇིགས།། 
ཆར་ཆེས་པ་དང་ཆར་མི་འབབ།། 
རྟག་ཏུ་ཡམས་ཀྱིས་འཚེ་བས་ཏེ།། 
མགོན་པོ་འདི་རུ་ཇི་ལྟར་ཡང་།། 
བརྒྱ་ལ་མི་འགྱུར་བ་ཞིག་ཡིན།། 
དཔལ་གྱིས་མཛེས་པར་བརྒྱན་པ་ཡི།། 
དབང་དུ་བྱ་བ་ཉིད་དང་ནི།། 
སེམས་ཅན་ཐམས་ཅད་བརྩེ་བར་ནི།། 
ཐམས་ཅད་ཇི་ལྟར་འབྱུང་བར་འགྱུར།། 
ངན་དོག་ངན་པ་དེ་ཇི་ལྟར།། 
ཇི་ལྟར་ལུས་པོ་དམན་པར་འགྱུར།། 
དུ་བའི་མདོག་ཅན་ཧྲུད་ཧྲུད་པོ།། 
དེ་ནས་གཡེང་བ་ཉིད་དག་ནི།། 
སྔགས་པ་དག་ལ་འབྱུང་མི་འགྱུར།། 
ཉེ་བར་འཚེ་བ་རྣམ་པར་སྤངས།། 
འདི་ཀུན་ཇི་ལྟར་བརྩེ་བ་ལེགས།། 
ལོངས་སྤྱོད་དང་ཡང་ལོངས་སྤྱོད་འཕེལ།། 
ཉལ་བ་དང་ནི་འདུག་པ་དང་།། 
འགྲོ་བ་འམ་ནི་འདུག་པ་ན།། 
སྔགས་པ་ཇི་ལྟར་བདེ་བ་རུ།། 
དེ་ནི་རྟག་ཏུ་འགྱུར་བ་ཡིན།། 
དེ་ལ་ལྷ་ནི་མངོན་སྤྱོད་ཅིང་།། 
རྗེས་སུ་འབྲེལ་བ་ཇི་ལྟར་འགྱུར།། 
ལས་ཀྱི་དངོས་གྲུབ་ཇི་ལྟར་ནི།། 
མྱུར་བ་ཉིད་དུ་འགྱུར་བ་ཡིན།། 
སྲིན་པོ་ལྟོ་འཕྱེ་གྲུལ་བུམ་དང་།། 
ཡི་དགས་གཅན་གཟན་སྦྲུལ་དེ་བཞིན།། 
གང་ཡང་རྟག་ཏུ་འཚེ་བས་འདེབས།། 
ཇི་ལྟར་འཚེ་བས་མི་འགྱུར་ལགས།། 
ཞི་བ་དང་ནི་རྒྱས་པ་འམ།། 
དེ་བཞིན་དབང་དང་མངོན་སྤྱོད་ཀྱི།། 
ལས་ནི་ཇི་ལྟར་མྱུར་གྲུབ་ནས།། 
དོན་ཡོད་པར་ནི་འགྱུར་བ་ལགས།། 
འདི་ཀུན་སྐལ་བ་ཆེན་པོ་ནི།། 
ད་ལྟར་ཡང་ནི་གསུང་བར་རིགས།། 
ཆོས་ཀྱི་དབང་ཕྱུག་ཐུབ་པ་ཡིས།། 
འདི་སྐད་ཀྱི་ནི་ཚིག་གསན་ནས།། 
ཕྱག་ན་རྡོ་རྗེ་དེས་ཆེན་ལ།། 
སྙན་པའི་གསུང་གིས་བཀའ་སྩལ་པ།། 
ལེགས་སོ་བུ་གཅིག་དཔའ་བོ་ཆེ།། 
ཕྱག་ན་རྡོ་རྗེ་སྟོབས་པོ་ཆེ།། 
རྫུ་འཕྲུལ་ཆེ་ཉིད་སླར་ཡང་ལེགས།། 
ང་ཡི་བསྟན་ལ་ཁྱོད་ཉིད་དེ།། 
ཁྱོད་ཉིད་གཅིག་པུ་བདག་གི་སྲས།། 
རྟག་ཏུ་རྗེས་སུ་འཕེལ་བྱེད་པ།། 
ང་ཡི་བསྟན་པ་བསྲུང་བ་ཡང་།། 
ཁྱོད་ཉིད་ཀྱི་ཡང་ལག་ན་གནས།། 
རྒྱལ་བའི་སྲས་པོ་ཁྱོད་གཅིག་པུ།། 
གཙོ་བོ་དབང་ཕྱུག་ཁ་ལོ་སྒྱུར།། 
ཁྱོད་ཉིད་གཅིག་པུ་ལ་རག་ལས།། 
བྱང་ཆུབ་ཐམས་ཅད་ལག་མཐིལ་གནས།། 
གང་ཞིག་ཁྱོད་ཀྱིས་ཞུས་པ་ཡིས།། 
བུ་གཅིག་འདི་ནི་ངོ་མཚར་ཏོ།། 
གསང་བ་མཆོག་གི་རྨད་དུ་བྱུང་།། 
མ་ལུས་པར་ནི་བཤད་པར་བྱ།། 
གང་ཞིག་བདག་གི་སྙིང་ལ་གནས།། 
དེ་ནི་གཞན་གྱིས་བྱིན་གྱིས་བརླབས།། 
ཆོས་རྣམས་ཀུན་གྱི་གསང་བ་ཡང་།། 
དེ་ནས་གཞན་དུ་མ་གསུངས་པ།། 
དཔའ་བོ་ཁྱོད་ལ་མ་ལུས་པར།། 
བཤད་པར་བྱ་ཡིས་ཚུར་ལ་ཉོན།། 
གང་གིས་དངོས་གྲུབ་མྱུར་ཐོབ་པའི།། 
གསང་བ་གང་ཞིག་གནས་པ་ཡང་།། 
མཆོག་གི་གཟུགས་ཅན་ལྷན་ཅིག་ཏུ།། 
ས་སྟེངས་འདི་ནི་རྣམ་པར་གནས།། 
གཙུག་ལག་ཁང་ནི་སྣ་ཚོགས་མདོག།
དེ་བཞིན་སྣ་ཚོགས་གཟུགས་འཆང་བ།། 
རྫུ་འཕྲུལ་ཆེན་པོ་མཐུ་ཆེ་བ།། 
དེ་བཞིན་རྒྱལ་བའི་སྲས་པོ་འཆང་།། 
རྒྱལ་བའི་ཆོས་རྣམས་ཡང་དག་ལྡན།། 
དཀོན་མཆོག་གསུམ་ལ་མཆོག་ཏུ་གཞོལ།། 
འདི་རྣམས་མཆོད་ཅིང་ཡང་མཆོད་ལ།། 
གནོད་པ་བྱེད་པ་སྲེག་པར་འགྱུར།། 
དེ་ནི་རྒྱལ་བའི་བདེན་པས་བཅིང་།། 
སེམས་ཅན་ཐམས་ཅད་དབང་དུ་བྱེད།། 
འཁྲིག་པ་བརྟེན་པར་གྱུར་པ་དང་།། 
མེ་ནི་གང་ཞིག་སྡིག་བྱེད་པ།། 
ཚངས་སྤྱོད་དང་ནི་དེ་བཞིན་གཞན།། 
ས་སྟེངས་སྐྱེ་བོ་གང་ཅུང་ཟད།། 
འདི་ཀུན་འདིར་ནི་རྣམ་པར་འཚེ།། 
ལྷ་རྣམས་ཀྱི་ཡང་དེ་བཞིན་གྲོང་།། 
གདུག་ཅིང་མདོག་སྡུག་པ་ཡི་ལུས།། 
གནོད་སེམས་བདག་ཉིད་རྣམ་པར་འཚེ།། 
བརྟན་དང་གཡོ་བ་ཕྱག་འཚལ་ནས།། 
འཇིག་རྟེན་འདི་ནི་རྣམ་པར་སྤངས།། 
ས་སྟེངས་བསྟན་པ་མ་གཏོགས་པར།། 
དེ་རྣམས་བསྟན་པ་ཅུང་ཟད་མེད།། 
གང་གིས་བདེ་བ་མྱོང་བྱེད་པ།། 
ཁྱོད་ཀྱིས་ཀྱང་ནི་མཉན་པར་རིགས།། 
སྔགས་པས་དང་པོ་ཀུན་བྱས་ནས།། 
རྫོགས་སངས་རྒྱས་ནི་ཉི་མའི་འོད།། 
ཀུན་མཁྱེན་དབང་ཕྱུག་བློ་དང་ལྡན།། 
སྤྲོས་པ་ཐམས་ཅད་འདི་ལས་གཞན།། 
ཤིན་ཏུ་རྣམ་པར་དག་པའི་ཆོས།། 
གདོད་ནས་ཞི་བ་ཆེན་པོའི་གནས།། 
སྐྱོན་རྣམས་ཐམས་ཅད་རྣམ་པར་གྲོལ།། 
ཕུན་སུམ་ཚོགས་པ་ཐམས་ཅད་བྱེད།། 
འདི་ནི་དཀོན་མཆོག་གསུམ་གཙོ་བོ།། 
བསམ་པ་ཐམས་ཅད་རྫོགས་པར་བྱེད།། 
གཟའ་རྣམས་གཟུགས་དང་མཚན་མ་དང་།། 
ཆ་བྱད་དང་ནི་དབྱིབས་ཉིད་ཀྱང་།། 
བརྟན་དང་གཡོ་བས་མི་ཤེས་པས།། 
བཤད་པར་བྱ་ཡིས་བུ་ཁྱོད་ཉོན།། 
བདག་གིས་ཡེ་ཤེས་གནས་པ་འདི།། 
མཛེས་པའི་ཚུལ་ཅན་རྨད་དུ་བྱུང་།། 
ས་ཡི་དཀྱིལ་འཁོར་ཀུན་དུ་ནི།། 
བུ་གཅིག་ཁོ་བོས་མ་གསུངས་སོ།། 
གཟའ་རྣམས་ཀྱི་ནི་མཆོག་གི་གཟུགས།། 
མཆོག་ཏུ་རྨད་འབྱུང་བསམ་མི་ཁྱབ།། 
མཆོག་ཏུ་མཛེས་པར་གྱུར་པ་སྟེ།། 
ཁྲོས་ཤིང་བཞིན་མི་སྡུག་པ་ཡི།། 
མཛེས་པའི་གཟུགས་ཅན་ལ་བརྟེན་ནས།། 
རང་ཉིད་མཛེས་ཤིང་ཕན་པར་གནས།། 
གང་ཚེ་གཟུགས་ནི་བསམ་མི་ཁྱབ།། 
མཆོག་ཏུ་མཛེས་པར་གྱུར་པ་སྟེ།། 
དེ་ཚེ་འདི་ནི་བསམ་མི་ཁྱབ།། 
དྲང་སྲོང་བསམ་གཏན་སྤྱོད་ཡུལ་མིན།། 
ཞི་བ་སེམས་ཅན་ལ་བྱ་ཞིང་།། 
ཁྲོས་པ་ཉིད་ནི་ཁྲོས་པ་ཉིད།། 
སེམས་ཅན་ལ་འདི་ཞི་བ་རུ།། 
དེ་ཡི་ཚེ་ན་ཀུན་དུ་སྤྱོད།། 
སངས་རྒྱས་ཆོས་དང་དེ་བཞིན་དུ།། 
དགེ་འདུན་མཁས་པས་མཆོད་བྱས་ན།། 
དེ་ཡི་གཟུགས་ནི་ཉེར་མཚོན་ཏེ།། 
དེ་ཡི་ཚེ་ན་མཆོད་པར་བྱ།། 
ཞི་བ་ཞི་བ་ཤེས་པར་བྱ།། 
རྒྱས་པ་ཡང་ནི་རིམ་ཇི་བཞིན།། 
མངོན་སྤྱོད་ཞེས་བྱ་བ་འདི་དང་།། 
དབང་དུ་བྱ་བའི་གཟུགས་མཚན་ཉིད།། 
འདི་དག་ཐམས་ཅད་མདོར་བསྡུས་ན།། 
དེ་ནི་རྒྱས་པར་གསུངས་པ་ཡིན།། 
ཤིན་ཏུ་མཉམ་པར་གཞག་མཆོད་པས།། 
ཞི་བ་ལ་སོགས་འདི་ཡང་མིན།། 
ཕུན་སུམ་ཚོགས་པ་ཀུན་བྱེད་པའི།། 
དཀོན་མཆོག་གསུམ་ནི་མངོན་དུ་མཆོད།། 
ཡིད་ནི་བསྡམས་པར་གྱུར་པ་དང་།། 
དབང་པོ་ལྔ་ནི་བསྡམས་པ་ཡིས།། 
དྲི་མ་དཀར་ཆེན་ཞག་ཏུ་ལོན།། 
ལུས་ལ་བསྒོས་ནས་ཁྲུས་ཀྱིས་བརྒྱན།། 
ཤིན་ཏུ་དབེན་ཞིང་ཕྱུགས་མེད་པར།། 
འདི་ནི་འོང་བར་སོང་ནས་ནི།། 
བ་ལྕི་ལ་སོགས་རྟག་ཏུ་བྱུགས།། 
དྲི་ཡིས་ཉེ་བར་བྱུགས་ནས་ནི།། 
ཁ་དོག་སེར་དང་དམར་བ་དང་།། 
དཀར་པོའམ་དེ་བཞིན་ལྗང་གུ་དང་།། 
ནག་པོ་ཡང་དག་གསུངས་པ་ཡིན།། 
ཁ་དོག་ཡོངས་སུ་བཟུང་བྱས་ནས།། 
མཁས་པས་ཇི་ལྟར་རིག་པ་ཉིད།། 
ཡིད་དུ་འོང་བའི་དཀྱིལ་འཁོར་བྱ།། 
སངས་རྒྱས་སེར་པོ་བྱ་བ་སྟེ།། 
ཆོས་ནི་དཀར་པོ་ཉིད་དུ་བྱ།། 
དགེ་འདུན་ལྗང་གུར་བྱ་བ་སྟེ།། 
གསང་བ་འདི་ནི་ཡང་དག་གྲགས།། 
གཟའ་རྣམས་ཁ་དོག་བྱེ་བ་ཡིས།། 
དཀྱིལ་འཁོར་དག་ནི་ཉེ་བར་མཚོན།། 
མཁས་པས་དེ་ཡི་འོག་ཏུ་ནི།། 
སྔགས་པའི་ལུས་ནི་རྟག་ཏུ་བྱ།། 
ཕྱག་རྒྱ་འཆང་བའི་ཕྱོགས་བྲིས་ཏེ།། 
རང་གི་ཕྱག་རྒྱ་ཁ་དོག་མཚན།། 
དཀྱིལ་འཁོར་གྱི་ནི་ཚད་དག་ནི།། 
སོར་མོ་བཅུ་དྲུག་རབ་ཏུ་གྲགས།། 
ཡང་ན་གང་ལྟར་ཡིད་དགའ་བ།། 
དེ་ལྟར་ཡང་དག་བརྩམ་པར་བྱ།། 
ཁ་དོག་ཇི་ལྟར་ཉེར་མཚོན་པ།། 
དྲི་དང་མེ་ཏོག་ལ་སོགས་དབུལ།། 
མཉམ་པར་གཞག་པས་སོ་སོ་རུ།། 
འདི་རྣམས་ཀྱི་ནི་གསང་སྔགས་བཟླས།། 
སེམས་ནི་རྩེ་གཅིག་གྱུར་པ་ཡིས།། 
བདེ་གཤེགས་བདག་ཉིད་བསྒོམས་ནས་སུ།། 
གཟའ་རྣམས་སོ་སོར་མདུན་གནས་ནས།། 
གསང་སྔགས་བརྗོད་པར་བྱ་བ་ཡིན།། 
དེ་ནས་གསང་སྔགས་འདི་ཡིས་ནི།། 
བསམ་པ་ཐམས་ཅད་ཡོངས་རྫོགས་བྱེད།། 
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦ་སཱ་པ་རི་པཱུ་ར་ཀེ་བྷྱཿ།
སརྦྦ་ཏ་ཐཱ་ག་བྷཀྟི་སྭཱ་ཧཱ།
སརྦྦ་ཏྲ་ཡྃ།
ཨཱཿ་ཨཱ་དི་ཏྱ།
སུ་བི་ཤུད་དྷྱཿ།
ཉི་མ་དང་།
ཟླ་བ་དང་།
གནོན་པོ་དང་།
མིག་དམར་གྱིའོ།། 
བི་བུདྷ་ཕ་ཀ།
གཟའ་ལྷག་གིའོ།། 
ཨོཾ་བྷོ་ག་སྤ་ད་ཡཿ།
ཕུར་བུའི་འོ།། 
ཨོཾ་ཨ་སུ་རོ་དྷ་མ་ཧོཿ།
པ་སངས་ཀྱིའོ།། 
ཨོཾ་ཀྲྀཥྞ་བརྞྞ་ཕ་ཀ།
སྤེན་པའི་འོ།། 
ཨོཾ་བི་ཀྲྀ་ཏ་བཀྟྲ་རུ་ཙི་སྭཱ་ཧཱ།
སྒྲ་གཅན་གྱིའོ།། 
ཡང་ནི་གསང་སྔགས་རེ་རེ་ནི།། 
བདུན་ཕྲག་བརྒྱ་རྩ་བདུན་དུ་བཟླས།། 
སྣ་ཚོགས་གཟུགས་ཅན་གཟའ་རྣམས་ནི།། 
དེ་ལྟར་ཐམས་ཅད་མཆོད་པར་བྱ།། 
སྐལ་བཟངས་སྐྱེ་བར་འགྱུར་བ་དང་།། 
ལོངས་སྤྱོད་རྒྱ་ཆེན་སྩོལ་བར་འགྱུར།། 
རྒྱལ་པོ་མི་རྒོད་ཆོམ་རྐུན་སོགས།། 
སྲིན་པོ་ལྟོ་འཕྱེ་གྲུལ་བུམ་རྣམས།། 
དེ་ཀུན་འབྱུང་བར་མི་འགྱུར་ཏེ།། 
དེ་ཡི་འཇིགས་པ་ནམ་ཡང་མིན།། 
ནད་རྣམས་ཀུན་ལས་རྣམ་པར་གྲོལ།། 
སྡུག་བསྔལ་ཐམས་ཅད་རྣམ་པར་སྤངས།། 
ཐམས་ཅད་དབང་ཕྱུག་གོ་འཕང་འཐོབ།། 
ཐེ་ཚོམ་མེད་པར་འབྱུང་བར་འགྱུར།། 
གང་ཡང་གཟིར་བ་ཉིད་འགྱུར་བ།། 
གཟིར་བའི་རང་བཞིན་འགྱུར་བ་གནས།། 
ཆོ་ག་བཞིན་དུ་མཆོད་པ་ཡིས།། 
ཕན་པ་དེ་ལ་འབྱུང་མི་འགྱུར།། 
རྟག་ཏུ་བདེ་བས་གནས་གྱུར་ཅིང་།། 
བརྩེར་ལྡན་སེམས་ཅན་མཉེས་གཤིན་པ།། 
སེམས་ནི་དང་ཞིང་མཉེས་པ་སྟེ།། 
སེམས་ཅན་ཀུན་ལ་ཕན་པར་དགའ།། 
དངོས་གྲུབ་ལས་ནི་ཕན་ཡོན་ནི།། 
ཞི་བའི་སེམས་ནི་མཉམ་པར་གཞག།
དེ་ཡི་ཕྱི་རོལ་བཙུན་པར་བརྟེན།། 
ཀུན་གྱི་གཙོ་བོ་དབང་ཕྱུག་སྟེ།། 
རྒྱལ་པོ་སྒྱུ་འཕྲུལ་ཆེན་པོ་དང་།། 
གདུག་པའི་སེམས་ཅན་འདུལ་བྱེད་པར།། 
ཐེ་ཚོམ་མེད་པར་འབྱུང་འགྱུར་ཏེ།། 
རྒྱལ་བ་བདེན་པ་གསུང་བས་གསུངས།། 
ཆར་ཆེས་པ་དང་ཆར་མི་འབབ།། 
མུ་གེ་བྱུང་དང་རྩོད་པར་སོང་།། 
དཀྱིལ་འཁོར་མཆོད་པར་གྱུར་པ་ན།། 
དེ་ལ་དེ་ནི་འབྱུང་མི་འགྱུར།། 
ཞི་བ་དང་ནི་རྒྱས་པ་དང་།། 
གལ་ཏེ་ལས་འདི་རྩོམ་པ་ན།། 
དྲི་ནི་ཆོ་ག་བཞིན་གསུངས་པས།། 
དང་པོར་འདིར་ནི་མཆོད་པར་བྱ།། 
འདི་ནི་སྡིག་དང་ལྡན་པས་ཀྱང་།། 
དེ་ནི་མྱུར་དུ་འགྲུབ་པར་འགྱུར།། 
ནད་རྣམས་ཀུན་ལས་རྣམ་པར་གྲོལ།། 
ཉེས་པ་ཐམས་ཅད་རྣམ་པར་སྤངས།། 
སྡིག་པ་ཐམས་ཅད་རྣམ་པར་གྲོལ།། 
རྩོད་པ་ཐམས་ཅད་རྣམ་པར་སྤངས།། 
ཐམས་ཅད་རྟག་ཏུ་བདེ་བར་ནི།། 
ཐེ་ཚོམ་མེད་པར་འབྱུང་བར་འགྱུར།། 
དེ་ལྟར་མཆོད་པའི་ཆོ་ག་ཡིས།། 
གལ་ཏེ་བསོད་ནམས་བྱས་མཆོད་ན།། 
ལྷ་ཡི་ཚོགས་རྣམས་ཀུན་མཉེས་ནས།། 
དངོས་གྲུབ་རྒྱ་ཆེན་སྩོལ་བར་འགྱུར།། 
གདུག་པའི་ལོག་པར་འདྲེན་པ་ཀུན།། 
སྲིན་པོ་འཇིགས་པའི་གཟུགས་ཅན་རྣམས།། 
སྔགས་པ་བཟླས་པར་བརྩོན་པ་ལ།། 
དེ་ནི་དེ་ལ་འཚེ་མི་བྱེད།། 
རྟག་ཏུ་སྣ་ཚོགས་ནད་མེད་ཅིང་།། 
ལོངས་སྤྱོད་ཕུན་སུམ་ཚོགས་པ་རུ།། 
དེ་ནི་རྟག་ཏུ་འགྱུར་བ་སྟེ།། 
ཆོ་ག་བཞིན་དུ་མཆོད་པ་ཡིས།། 
རྒྱལ་པོ་ཡང་ནི་དབང་དུ་འགྱུར།། 
གང་ཡང་གདུག་པ་སྟོབས་པོ་ཆེ།། 
འཇིགས་པའི་གཟའ་སོགས་ཐམས་ཅད་དང་།། 
མཁའ་འགྲོ་མ་ཡང་སྟོབས་ཆེན་མོ།། 
དེ་ལ་ཀུན་དུ་ཕྱག་འཚལ་བར།། 
ཐེ་ཚོམ་མེད་པར་འབྱུང་བར་འགྱུར།། 
དེ་ལྟར་རྣམ་པ་ཐམས་ཅད་ཀྱིས།། 
ཐམས་ཅད་དུ་ནི་མཆོད་ནས་སུ།། 
བདེ་བ་ཉིད་དུ་ཀུན་དུ་ཤེས།། 
སྡུག་བསྔལ་རྒྱ་མཚོ་རྣམ་པར་སྤངས།། 
སྣ་ཚོགས་ཕུན་སུམ་ཚོགས་པས་མཛེས།། 
དེ་བཞིན་རྟག་ཏུ་རྒྱལ་པོར་བཅས།། 
ཐམས་ཅད་དུ་ནི་སྙན་པར་སྨྲ།། 
ཀུན་ཀྱང་དབང་ཕྱུག་རྣམ་པར་བརྒྱན།། 
མཆོག་ཏུ་སྐལ་བ་བཟང་འགྱུར་བ།། 
དེ་ནི་ཀུན་དུ་ཐེ་ཚོམ་མེད།། 
དེ་སྐད་གསུངས་ནས་རྣལ་འབྱོར་ཆེ།། 
ཐུབ་པ་ཆོས་ཀུན་དབང་ཕྱུག་ནི།། 
ཅང་མི་གསུང་བ་ཉིད་དུ་གྱུར།། 
དེ་ཚེ་འཁོར་རྣམས་འདི་སྐད་གསོལ།། 
དཔའ་བོ་ཆེན་པོ་སེམས་དཔའ་ལེགས།། 
ཐམས་ཅད་མཁྱེན་པའི་རིམས་ནད་བྲལ།། 
སྔགས་ཀྱི་དེ་ཉིད་དོན་ངེས་པ།། 
ཐམས་ཅད་མ་ལུས་པ་རུ་གསུངས།། 
མགོན་པོ་སེམས་ཅན་ཤིན་ཏུ་མེད།། 
སྤྱན་སྔ་རུ་ནི་བརྗོད་པའི་ཚུལ།། 
གསང་སྔགས་རྒྱ་མཚོ་རྒྱ་ཆེན་ལས།། 
སྙིང་པོ་འདི་ནི་བཏུས་ནས་བསྡུས།། 
ཐོབ་པས་འཇིགས་མེད་འདི་མངོན་འགྱུར།། 
དེ་ཀུན་ཐེ་ཚོམ་མེད་པ་རུ།། 
ས་འོག་གནས་པ་ཀུན་བྱས་ནས།། 
སྡུག་བསྔལ་ཀུན་ལས་རྣམ་པར་གྲོལ།། 
བདེ་བ་ཐམས་ཅད་ཡང་དག་ལྡན།། 
དེ་ཚེ་ཐམས་ཅད་འབྱུང་འགྱུར་ཞིང་།། 
ནད་རྣམས་ཐམས་ཅད་རྣམ་པར་སྤངས།། 
གདུག་པ་འཇིགས་པའི་གཟུགས་ཅན་དང་།། 
སྲིན་པོ་གང་ཡང་མཆེ་བ་ཅན།། 
གསང་བའི་ཕྱག་རྒྱ་མཐོང་བ་ཡིས།། 
དེ་དག་ཐམས་ཅད་བརླག་པར་འགྱུར།། 
གཟའ་མཆོད་པ་རབ་འབྱམ་གྱི་རིམ་པར་ཕྱེ་བའོ།།།། 
མི་གཡོ་མགོན་པོ་ཞེས་བྱ་བ།། 
སེམས་ཅན་རྗེས་སུ་སྲུང་བར་བྱེད།། 
འཇམ་པའི་དཔལ་གྱི་དཀྱིལ་འཁོར་སྟོན།། 
དེ་ཚེ་དངོས་གྲུབ་མཛེས་པ་ཀུན།། 
རྡོ་རྗེ་རལ་གྲི་སོགས་དེ་བཞིན།། 
ཕྱིས་ཀྱི་དཀྱིལ་འཁོར་ནང་དུ་ནི།། 
སྔགས་པས་ཆོ་ག་བཞིན་དུ་བསྒྲུབ།། 
ལས་ཀྱི་ཆོ་ག་མཐོང་བ་ཡིས།། 
ས་གཞི་དག་པར་ཡང་དག་བལྟ།། 
སློབ་མ་རྣམས་ལ་ཕན་འདོད་པས།། 
འབད་པས་དཀྱིལ་འཁོར་ཀུན་དུ་བྲི།། 
ཀུན་ནས་ཁྲུ་ཚད་ལྔ་ཡིན་ཏེ།། 
ཁྱམས་ཀྱིས་སོ་སོར་རྣམ་པར་བརྒྱན།། 
རྟ་བབས་རྣམ་པར་བཙུགས་པ་ནི།། 
ནུབ་ཀྱི་སྒོ་ནི་བསྒོམ་པར་བྱ།། 
སྒོ་ཡི་ལས་ནི་འཇིགས་མེད་པར།། 
བྱང་ཕྱོགས་ཀྱི་ནི་རབ་ཏུ་བྱ།། 
གཞན་དུ་གང་ཞིག་རབ་བྱེད་ན།། 
རིང་པོར་མི་ཐོགས་ངེས་པར་བརླག།
སྔར་གྱི་བཞིན་དུ་ཆོ་ག་ཡིས།། 
གྲུ་བཞི་རུ་ནི་ཐིག་གདབ་བྱ།། 
སྒོ་ཁྱུད་དང་ནི་ཁྱམས་དང་ལྡན།། 
སྣམ་བུས་ཀྱང་ནི་ཡང་དག་བརྒྱན།། 
དེ་ནས་སྔགས་པས་དབུས་ཀྱི་ཆར།། 
རལ་གྲིའི་ཕྱག་རྒྱ་གཟུགས་བཟང་ལྡན།། 
མེ་ཡི་དཀྱིལ་འཁོར་དབུས་སུ་ནི།། 
རིན་ཆེན་རྡོ་བར་ལེགས་པར་གནས།། 
འབར་བའི་ཕྲེང་བ་གཟི་བརྗིད་འཁྲིགས།། 
ཉི་མ་འཆར་ཀའི་འོད་དང་མཚུངས།། 
རང་གི་ས་བོན་ས་བོན་གྱིས།། 
རྫོགས་པའི་སངས་རྒྱས་བསྒོམ་བྱ་བྲི།། 
འདི་ནི་བྱིན་གྱིས་བརླབས་བའི་སྔགས།། 
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦ་བི་ཤྭ་མུ་ཁེ་བྷྱཿ།
ཧེ་ཧེ་ཧེ།
ཨཱ་ཛྙཱ་པ་རི་མཱརྒ་ཎ་ཨཱ་གཙྪ་བྷ་ག་བན་སཱི་གྷྲཾ་སྭཱ་ཧཱ།
དེ་ཡི་བྱང་དུ་བྲི་བ་ནི།། 
བུམ་པ་རྡོ་རྗེ་མཚན་མ་ཅན།། 
ཞི་བ་འབར་བའི་ཕྲེང་བས་འཁྲིགས།། 
འཇིག་རྟེན་གཙོ་བོ་དེ་རང་བཞིན།། 
ལྷོ་ཡི་ཕྱོགས་སུ་མགོན་པོ་ཡིས།། 
རྡོ་རྗེ་འབད་པས་བྲི་བར་བྱ།། 
མེ་ཡི་དཀྱིལ་འཁོར་དབུས་སུ་ནི།། 
ཕྱག་ན་རྡོ་རྗེ་བློ་ལྡན་པས།། 
དབང་ལྡན་ཕྱོགས་ལ་བརྟེན་ནས་ནི།། 
མཛེས་པའི་གཟུགས་བརྙན་ཕྱག་རྒྱ་བྲི།། 
རིན་ཆེན་རྡོ་བར་བཞུགས་ཤིང་འབར།། 
ཡིད་བཞིན་ནོར་བུ་ཞེས་སུ་བཤད།། 
ཁྲོ་རྒྱལ་ཕྱག་རྒྱ་རྟུལ་ཕོད་རོལ།། 
སྟེང་དུ་པདྨ་བྲིས་ནས་ནི།། 
སངས་རྒྱས་ཐམས་ཅད་དེ་རུ་བཞུགས།། 
མེ་ཡི་ཕྱོགས་ལ་བརྟེན་ནས་ནི།། 
རབ་ཏུ་འབད་པས་རྡོ་རྗེ་བྲི།། 
འབར་བའི་ཕྲེང་བ་འཇིགས་སུ་རུང་།། 
པདྨ་ལ་ནི་རབ་ཏུ་བཞུགས།། 
བློ་དང་ལྡན་པས་འོག་ཏུ་ནི།། 
ཁྲོ་བོའི་རྒྱལ་པོ་མངག་གཞུག་བྲི།། 
རྡོ་རྗེ་རྡོ་བའི་སྟེང་ན་གནས།། 
རྡོ་རྗེ་འབར་བས་ཡོངས་སུ་བསྐོར།། 
རླུང་གི་དཀྱིལ་འཁོར་དབུས་སོན་པར།། 
རྟག་ཏུ་འབར་བས་འཁྲིགས་པ་ཡི།། 
ཞགས་པའི་ཕྱག་རྒྱ་དེ་ལ་བྲི།། 
དེ་ནས་གཉིས་པའི་ཆ་ལ་ནི།། 
ཕོ་ཉ་མོ་ནི་ཀུན་ནས་བྲི།། 
བརྟན་པ་ཞེས་བྱའི་ཕོ་ཉ་མོ།། 
བྱང་ཕྱོགས་སུ་ནི་ཡང་དག་གནས།། 
ཆུ་ཡི་དཀྱིལ་འཁོར་ལ་བཞུགས་པར།། 
མཁའ་གསོད་མ་ནི་དེ་ལ་བྲི།། 
ལྷོ་ཡི་ཕྱོགས་སུ་རྣམ་འཇིགས་མ།། 
ཉི་མའི་དཀྱིལ་འཁོར་དབུས་ན་བཞུགས།། 
བགེགས་རྣམས་ཀུན་ནས་འཇིགས་པར་བྱེད།། 
འཇིག་པ་ཡི་ནི་མེ་ལྟར་འབར།། 
འཁོར་ལོ་རྡོ་བའི་སྟེང་དུ་བྲི།། 
དེ་ཡི་གཡོག་འཁོར་དག་གི་དོན།། 
རབ་ཏུ་འབད་དེ་བྲི་བར་བྱ།། 
མཁའ་གསོད་མ་ནི་སྣམ་བུ་ལ།། 
གཏུན་ཤིང་དང་ནི་ཐོ་བ་ཉིད།། 
རབ་ཏུ་འབད་པས་བྲི་བར་བྱ།། 
སླར་ཡང་ནུབ་ཕྱོགས་སུ་སོན་པར།། 
བཅོམ་ལྡན་མ་ནི་འཇིགས་པ་བྲི།། 
མཛོད་སྤུ་ཞེས་ནི་བཤད་པ་ཡི།། 
ཕྱག་རྒྱ་ཤར་གྱི་ཆ་ལ་བྲི།། 
ལྷ་མོ་པད་དཀར་སྟེང་ན་བཞུགས།། 
རིན་ཆེན་ཕྲེང་བས་རྣམ་པར་བརྒྱན།། 
དེ་ལྟར་ཀུན་ནས་ངེས་ལ་ནི།། 
སྔགས་པས་ཕྱག་རྒྱ་དགེ་བའི་ཚོགས།། 
རང་གི་ས་བོན་ངེས་སྦྱར་བས།། 
དཀྱིལ་འཁོར་མཆོག་གི་རྨད་དུ་བྱུང་།། 
སྔགས་པས་འདི་ཀུན་ཆོ་ག་བཞིན།། 
དྲི་དང་མེ་ཏོག་སོགས་དགྱེས་མཆོད།། 
དེ་ནས་ཕྱག་ན་རྡོ་རྗེས་བྱིན་གྱིས་བརླབ་པའི་སྔགས་གསུངས་པ།། 
ལག་པ་ཐལ་མོ་སྦྱར་ནས་ནི།། 
སོར་མོ་གུང་གི་ནང་ཉིད་དུ།། 
དཔལ་ལྡན་ཕྱག་རྒྱ་འདི་འཆང་བ།། 
པདྨའི་མཛོད་ཅེས་མངོན་པར་བཤད།། 
སྐྱོབ་པ་ཐམས་ཅད་མངོན་སུམ་དུ།། 
དཀྱིལ་འཁོར་བྱིན་གྱིས་རློབ་པར་བྱེད།། 
སྔགས་ནི་འདིའོ།། 
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦ་སུ་ཁེ་བྷྱཿ།
ཧཱུྃ་ཧཱུྃ།
བཿ་བཿ་མྃ་མྃ་སྭཱ་ཧཱ།
སྔགས་འདིས་ཕྱག་རྒྱ་དང་ལྡན་པར་སྤྱན་དྲང་བ་དང་།
གཤེགས་སུ་གསོལ་བ་ལ་སོགས་པ་ཆོ་ག་བཞིན་དུ་བྱའོ།། 
འདི་ནི་འཇམ་དཔལ་གྱི་དཀྱིལ་འཁོར་གྱི་རྒྱལ་པོ་ཆེན་པོ་སྟེ།
བསྟན་པ་བསྲུང་བའི་ཕྱིར་དང་།
དམ་པའི་ཆོས་གནས་པ་དང་།
སེམས་ཅན་རྣམས་བསྲུང་བའི་ཕྱིར་མཆོག་ཏུ་གསང་བའི་མི་གཡོ་མགོན་པོ་སངས་རྒྱས་ཐམས་ཅད་ཀྱིས་གསུངས་སོ།། 
གང་འདིར་བཞུགས་ནས་ཕྱོགས་ན་ཕྱག་རྒྱའི་ཡེ་ཤེས་ལེགས་པར་བསླབས་ན།
རྒྱུད་ཐམས་ཅད་ཀྱི་གསང་བའི་སྙིང་པོ་དཀྱིལ་འཁོར་དུ་མཆོག་ཏུ་ཞུགས་པ་ཡིན་ནོ།། 
འཇམ་དཔལ་གྱི་དཀྱིལ་འཁོར་འདི་སུ་ལ་ཡང་བཤད་པར་མི་བྱའོ།། 
དེ་ཅིའི་སླད་དུ་ཞེ་ན།
དཀྱིལ་འཁོར་འདི་ནི་མཆོག་ཏུ་གསུངས་པ་ཡིན་པས་སོ།། 
སྔགས་པ་གང་ཞིག་གཞན་དུ་བྱེད།། 
དཀྱིལ་འཁོར་ཆོ་ག་ཉམས་པ་ཡིས།། 
སློབ་མ་དང་བཅས་གདོན་མི་ཟ།། 
ཐེ་ཚོམ་མེད་པར་བརླག་པར་འགྱུར།། 
དེ་ནས་འཇམ་དཔལ་གྱི་དཀྱིལ་འཁོར་འདིར་ཞུགས་པས་མཚམས་བཅིང་བར་བྱ་སྟེ་གཞན་དུ་མ་ཡིན་ནོ།། 
སློབ་དཔོན་གྱིས་དཀྱིལ་འཁོར་བྲིས་ཏེ་ཞུགས་ནས།
ཚམ་ངམ་གྱི་ལས་རྣམས་ལ་སློབ་མ་སྦྱར་བར་བྱའོ།། 
དེ་ནས་ཕྱག་ན་རྡོ་རྗེས་སླར་ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ།། 
འཇམ་དཔལ་ཉོན་ཅིག།
ཕ་རོལ་གྱི་སྟོབས་དཔག་ཏུ་མེད་པ་གནོན་པའི་རས་རིས་ཀྱི་ཆོ་ག་ནི་རིན་ལྷག་པ་བཅལ་བའི་རས་སྐྲ་ལ་སོགས་པ་དང་བྲལ་བ་བླངས་ཏེ།
ཁྲོ་བོའི་རྒྱལ་པོ་དཔའ་བོ་གཅིག་པ་ལག་པ་གཡས་པ་བཏེག་པ།
ཞབས་གཡས་པ་སྟེང་དུ་བཏེག་པ།
ཞབས་གཡོན་པ་ཡང་གྱེན་དུ་བསྒྲེང་བ།
ཕྱག་གཡོན་པ་སྡིགས་མཛུབ་ཀྱིས་བསྡིགས་པར་མཛད་པ།
ཞལ་རྣམ་པར་མི་སྡུག་པ་ནང་སྟེང་དུ་འབར་བར་གནས་པ་དེ་བཞིན་གཤེགས་པས་སྟེང་ནས་ཕྱག་གཉིས་ཀྱིས་དབུགས་འབྱིན་པར་མཛད་པ།
མེ་ཏོག་རྒྱལ་པོ་ནི་བྱང་དུའོ།། 
གཡས་སུ་ནི་བཅོམ་ལྡན་འདས་རྣམ་པར་སྣང་མཛད།
འོག་ཏུ་ནི་སྒྲུབ་པ་པོས་སྤོས་ཀྱི་སྣོད་ཀྱིས་ལག་པ་སྒྲེང་བ།
ཁྲོ་བོའི་རྒྱལ་པོ་ལ་བལྟ་བ་བྲིའོ།། 
འཇམ་དཔལ་མི་གཡོ་མགོན་པོ་འདི་རས་རིས་ཀྱི་ཆོ་ག་སེམས་ཅན་རྣམས་ལ་ཕན་པར་འདོད་པས་བདག་གིས་བཤད་དོ།། 
འཇམ་དཔལ་མི་གཡོ་མགོན་པོའི་སྒྲུབ་ཐབས་ཀྱི་ཆོ་ག་གང་ཐབས་སླ་བས་དངོས་གྲུབ་ཆེན་པོ་ཐོབ་པ་ཉོན་ཅིག།
འདིར་དང་པོར་རེ་ཞིག།
སྔགས་ཀྱི་སྒོར་བྱང་ཆུབ་སེམས་དཔའི་སྤྱད་པ་སྤྱོད་པའི་བྱང་ཆུབ་སེམས་དཔས།
གངས་རི་ལ་སོགས་པ་ཡིད་དགའ་བའི་གནས་རྣམས་སུ་གཅིག་པུ་སློང་མོ་ཟ་ཞིང་རས་བྲིས་འདིའི་སྤྱན་སྔར་སྔོན་དུ་བསྙེན་པ་འབུམ་ཕྲག་གཅིག་བྱའོ།། 
དེ་ནས་རི་རྩེའི་ཟོམ་ལ་གནས་བཅས་ཏེ།
འབུམ་ཕྲག་གསུམ་བཟླས་པ་བྱའོ།། 
དེ་ནས་ཉ་ལ་ཇི་ལྟར་འབྱོར་པའི་མཆོད་པ་བྱས་ནས་མཚན་རངས་པར་བཟླས་པ་བྱའོ།། 
ནང་པར་ཐོ་རངས་སམ་ཉི་མ་ཤར་ནས་མཚན་མ་རྣམས་འབྱུང་སྟེ།
ཉི་མ་འགྱུར་ལྡོག་བྱེད་ཅིང་མུན་པར་ཡང་འགྱུར་རོ།། 
ཕྱོགས་བཞིར་ཧ་ཧ་ཞེས་སྒྲོགས་པའི་སྒྲ་ཆེན་པོ་ཐོས་པར་འགྱུར་རོ།། 
ཁྲོ་བོའི་རྒྱལ་པོ་མེ་ཏོག་གི་ཆུན་འཕྱང་གཡོ་བར་འགྱུར་བ་དང་།
ས་གཞི་གཡོ་ཞིང་འབྲུག་གི་སྒྲ་ཆེམ་ཆེམ་སྒྲོགས་པ་དང་།
རིག་པ་འཛིན་པ་རྣམས་ཀྱིས་མེ་ཏོག་གི་ཆར་འབེབས་སོ།། 
འདིའི་དྲུང་དུ་ཁྲོ་བོའི་རྒྱལ་པོ་ཆེན་པོ་རང་ཉིད་ལྷ་ཐམས་ཅད་དང་ཀླུ་ལ་སོགས་པས་བསྐོར་ནས་བྱོན་ནོ།། 
དེའི་དུས་སུ་དམྱལ་བའི་སྡུག་བསྔལ་རབ་ཏུ་ཞི་བར་འགྱུར་རོ།། 
དེ་ནས་ཡོན་ཆབ་ཕུལ་ཏེ་ཕྱག་བྱས་ནས་གནས་པར་བྱའོ།། 
དེ་ནས་ཁྲོ་བོའི་རྒྱལ་པོ་གསུང་བར་འགྱུར་ཏེ་བུ་གཅིག་མཆོག་སྦྱིན་པར་བྱའོ་ཞེས་པ་དང་།
རིག་པ་འཛིན་པ་འམ།
རྒྱལ་པོ་འམ།
མི་སྣང་བ་འམ།
གང་འདོད་པ་དེ་བླང་བར་བྱའོ།། 
གལ་ཏེ་རིག་འཛིན་དུ་འགྱུར་ན་བརྒྱད་གཉིས་ལོ་ལོན་པའི་ཆ་བྱད་ལག་ན་རལ་གྲི་ཐོགས་པ།
ལྷའི་བཞོན་པ་ལ་བཅིབས་པ།
རིག་པ་འཛིན་པ་མང་པོས་བསྐོར་བ།
རིག་པ་འཛིན་པ་ཐམས་ཅད་ཀྱིས།
བཀུར་སྟི་ཆེན་པོས་ཕྱག་བྱེད་པ་སངས་རྒྱས་ཀྱི་ཞིང་ཁམས་མང་པོས་བསྐོར་བ།
སངས་རྒྱས་བཅོམ་ལྡན་འདས་རྣམས་ཀྱིས་མཆོད་པ་བྱེད་པར་འགྱུར་ཏེ།
བསྐལ་པར་འཚོ་བར་འགྱུར་རོ།། 
ཡང་ན་མིག་སྨན་གྲུབ་པར་འདོད་ན་ལིག་བུ་མིག་དང་།
ཨུཏྤ་ལ་སྔོན་པོ་དང་།
རུ་རྟ་རྣམས་གཅིག་ཏུ་བྱས་ནས་ཟངས་ཀྱི་སྣོད་དུ་བཅུག་སྟེ།
ཟླ་བ་གཟས་ཟིན་པ་ན་ཇི་སྲིད་དུ་དུ་བ་བྱུང་བ་དེ་སྲིད་དུ་བཟླས་པ་བྱའོ།། 
དེ་མིག་ལ་བསྐུས་ན་འདོད་པའི་ཁམས་སུ་མི་སྣང་བར་འགྱུར་རོ།། 
དེ་ནས་རལ་གྲི་སྒྲུབ་པར་འདོད་ན།
རལ་གྲི་ཆག་གས་མེད་པ་ཐོགས་ཏེ་མར་ངོའི་བརྒྱད་དམ་བཅུ་བཞི་ལ་རས་རིས་ལ་མཆོད་པ་རྒྱ་ཆེན་པོ་བྱས་ནས།
བསྲུང་བའི་རལ་གྲི་ལག་པ་གཡས་སུ་ཐོགས་ལ་ཇི་སྲིད་དུ་འཕྲོ་བར་འགྱུར་བ་དེ་སྲིད་དུ་བཟླས་པ་བྱའོ།། 
འབར་བ་འམ།
འཕྲོ་བ་ན་རང་གཅིག་པུ་རིག་པ་འཛིན་པར་འགྱུར་རོ།། 
འབར་བས་ནི་རིག་པ་འཛིན་པའི་རྒྱལ་པོར་འགྱུར་རོ།། 
ཐོགས་པ་མེད་པས་ཕ་རོལ་གྱི་སྟོབས་གནོན་པ་གང་གི་དྲུང་དུ་མཐོང་ན་མཐོང་བ་དེ་དང་བ་ཐོབ་པར་འགྱུར་རོ།། 
དེ་ནས་རྡོ་རྗེ་འཛིན་པ་སྒྲུབ་པར་འདོད་ན།
ཁྲོ་ཆུའི་ལྕགས་ཀྱི་རྡོ་རྗེ་སོར་བཅུ་དྲུག་པ།
ངོས་གཉིས་ཀ་རྩེ་གསུམ་པ་ཙནྡན་དམར་པོས་བྱུགས་ལ།
ཆོ་འཕྲུལ་གྱི་ཟླ་བའི་ཚེས་གཅིག་ནས་བརྩམས་ཏེ།
རས་རིས་ལ་མཆོད་པ་རྒྱ་ཆེན་པོ་བྱས་ལ་ཉི་མ་རེ་རེ་བཟླས་པ་བྱའོ།། 
དེ་ནག་ཉ་ལ་མཆོད་པ་རྒྱ་ཆེན་པོ་བྱས་ནས་མར་གྱི་མར་མེ་བརྒྱ་ཐམ་པ་སྤར་ཏེ།
ཀུ་ཤའི་ཆུན་པོ་ལ་ཉེ་བར་འདུག་ལ།
རྡོ་རྗེ་ལག་པ་གཉིས་ཀས་གཟུང་ནས་ཇི་སྲིད་འབར་བ་དེ་སྲིད་དུ་བཟླས་ནས།
དེ་བཟུང་བས་འཁོར་དང་བཅས་པ་རིག་པ་འཛིན་པའི་འཁོར་ལོས་སྒྱུར་བ་ཐོབ་པར་འགྱུར་རོ།། 
དེ་ལྟར་འཁོར་ལོ་དང་མདུང་ལ་སོགས་པའི་མཚོན་ཆ་རྣམས་དང་།
གོས་དང་།
མཆིལ་ལྷམ་དང་།
ཚངས་སྐུད་ལ་སོགས་པ་རྟོག་པ་གཞན་གྱི་ཆོ་ག་ཡང་བསྒྲུབ་པར་བྱའོ།། 
སྔ་མ་བཞིན་དུ་དངོས་གྲུབ་གསུམ་འབྱུང་ངོ།། 
དེ་ནས་ནོར་སྒྲུབ་པར་འདོད་ན།
སེང་ལྡེང་གི་ཡམ་ཤིང་རྣམས་ཞོ་དང་མར་གྱིས་སྦགས་ནས་སྟོང་ཕྲག་བརྒྱད་སྲེག་བླུགས་བྱས་ན་ནོར་སྩོལ་བར་འགྱུར་རོ།། 
རྒྱ་མཚོར་འབབ་པའི་འགྲམ་དུ་སོང་ནས་ཙནྡན་གྱིས་སྦགས་པའི་པདྨ་རྣམས་སྟོང་ཕྲག་བརྒྱད་ཅུ་ཆུ་བོ་ལ་བསྐུར་ན་པདྨའི་ཕུང་པོ་དང་མཉམ་པའི་ནོར་ཐོབ་པར་འགྱུར་རོ།། 
ལྷ་དབང་དུ་བྱ་བར་འདོད་ན།
ཨ་ག་རུའི་ཡམ་ཤིང་རྣམས་ཞོ་དང་སྦྲང་རྩི་དང་མར་གྱིས་བཏགས་ནས་སྲེག་བླུགས་བྱས་ན་དབང་དུ་འགྱུར་རོ།། 
གསུམ་པོ་དེས་བཏགས་པའི་འབྲས་བསྲེགས་ན་སྔགས་མི་ཟད་པར་འགྱུར་རོ།། 
གནོད་སྦྱིན་དབང་དུ་བྱ་བར་འདོད་ན།
མངར་གསུམ་གྱིས་བཏགས་པའི་གུ་གུལ་གྱི་རིལ་བུས་སྲེག་བླུགས་བསྲེགས་པས་དབང་དུ་འགྱུར་རོ།། 
མྱ་ངན་མེད་ཀྱི་ཡམ་ཤིང་གིས་ནི་གནོད་སྦྱིན་མོ་དབང་དུ་འགྱུར་རོ།། 
རྒྱལ་པོ་ལ་ཡུངས་ཀར་གྱི་སྲེག་བླུགས་བྱས་ན་རྒྱལ་པོ་དབང་དུ་འགྱུར་རོ།། 
རྒྱ་མཚོར་འབབ་པའི་ཆུ་ཀླུང་གི་འགྲམ་དུ་སོང་ནས་པདྨ་འབུམ་ཕྲག་གཅིག་སྦྱིན་སྲེག་བྱས་ན་དཔལ་འདུས་ནས་ནོར་སྩོལ་བ་འམ།
ཡུལ་ཕྱོགས་གཅིག་པའི་རྒྱལ་སྲིད་སྟེར་རོ།། 
དེ་ནས་འབུམ་ཕྲག་གསུམ་བྱས་ནས་བྱིན་ནས་སྟེངས་ཀུན་གྱི་བདག་པོར་འགྱུར་རོ།། 
འབུམ་ཕྲག་ལྔ་བྱིན་ན་འཛམ་བུ་གླིང་གི་བདག་པོར་འགྱུར་རོ།། 
ལྷ་མ་ཡིན་གྱི་བུ་གའི་སྒོར་རས་རིས་བཞག་ནས་འབུམ་ཕྲག་གསུམ་བཟླས་ན་སྔགས་ཐམས་ཅད་འབྱུང་སྟེ།
དོགས་པ་མེད་པར་ཞུགས་ན་བཅུད་ཀྱིས་ལེན་ལ་སོགས་པ་འབྱུང་བར་འགྱུར་རོ།། 
དེ་ནས་དེ་ཉིད་དུ་གནས་ན་ཁྱབ་འཇུག་གི་འཁོར་ལོས་འཇིགས་པ་བྱ་བ་འབྱུང་ངོ།། 
ཡར་ངོའི་ཚེས་གཅིག་ནས་བརྩམས་ཏེ་ཛཱ་ཏིའི་མེ་ཏོག་སྟོང་ཕྲག་བརྒྱད་དུ་བཅོམ་ལྡན་འདས་ཀྱི་མཐེ་བོར་རེག་པར་བྱའོ།། 
ཅི་སྲིད་དུ་ཞབས་ཀྱི་མཐེ་བོང་ལས་འོད་ཟེར་བྱུང་གི་བར་དུ་བཏགས་ན་སྒྲུབ་པ་པོའི་ལུས་དེ་མ་ཐག་ཏུ་མི་སྣང་ཞིང་དབུ་སྐྲ་ལྕང་ལོ་འཁྱིལ་པར་འགྱུར་རོ།། 
འཁོར་དང་བཅས་པ་རིག་པ་འཛིན་པའི་རྒྱལ་པོ་ཐོབ་པར་འགྱུར་ཏེ་བསྐལ་པར་གནས་སོ།། 
ས་ལ་པདྨ་འདབ་མ་བརྒྱད་པ་གཅིག་བྲིས་ཏེ་དེའི་སྟེང་དུ་འདུག་ནས་སྟོང་ཕྲག་བརྒྱ་བཟླས་ནས་གཞི་གར་གནས་པདྨར་གནས་ཏེ་འཁོར་སྟོང་དང་ལྡན་པ་བསྐལ་པར་གནས་སོ།། 
དེ་ནས་གཏེར་བླང་བར་འདོད་ན་གང་ན་གཏེར་ཡོད་པ་དེ་རུ་བུམ་པ་སྐུད་པ་ནག་པོས་དཀྲིས་ལ་ཙནྡན་གྱིས་བྱུགས་ལ་ཆུས་བཀང་སྟེ་སྟོང་ཕྲག་བརྒྱད་དུ་མངོན་པར་བསྔགས་ནས་དེར་གཞག་པར་བྱའོ།། 
ས་དེ་གས་ནས་ཆུ་ཡིས་ས་ལ་གཏོར་ལ་ཁྲུ་གང་ཙམ་ས་ལ་བརྐོས་ཏེ་བླང་བར་བྱའོ།། 
དེ་ནས་སེང་གེ་སྒྲུབ་ན་གྲོག་མཁར་གྱི་ས་ལ་སེང་གེ་བྱས་ལ་གིའུ་ཝང་གིས་བྱུགས་ལ་དཀྱིལ་འཁོར་དུ་གཞག་སྟེ།
མཆོད་པ་ཆེན་པོ་བྱས་ལ་ཇི་སྲིད་དུ་གཡོ་བའི་བར་དུ་བཟླས་ན་སེང་གེར་འགྱུར་ཏེ་རྒྱབ་ཏུ་ཞོན་པས་སྐྲ་ལི་བ་འཁྱིལ་བར་འགྱུར་ཞིང་བདག་ཉིད་སྔ་ལྟས་ཐོབ་ནས་ལོ་ཁྲི་ཕྲག་གཅིག་ཏུ་འཚོའོ།། 
འཇམ་དཔལ་འཕགས་པ་མི་གཡོ་བའི་རྟོག་པ་གསུངས་པའི་ཆོ་ག་འདི་བསྒྲུབས་ན་དེ་ནི་མྱུར་བར་འགྱུར་རོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཐམས་ཅད་དང་ལྡན་པའི་འཁོར་དེ་དག་ཐམས་ཅད་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དེ།
རྗེས་སུ་ཡི་རང་ནས་སྟན་ལས་ལངས་ནས་སོང་ངོ།། 
འཕགས་པ་ཁྲོ་བོའི་རྒྱལ་པོ་ཆེན་པོ་མི་གཡོ་བ་དེ་བཞིན་གཤེགས་པ་ཐམས་ཅད་ཀྱི་སྟོབས་དཔག་ཏུ་མེད་པ་ཕ་རོལ་གནོན་པས་འདུལ་བར་གསུངས་པ་ཞེས་བྱ་བའི་རྟོག་པ་རྫོགས་སོ།།།། 
མེ་ཉག་རྒྱལ་པོའི་བཀའ་ལུང་གིས།
རྒྱ་གར་གྱི་མཁན་པོ་ཨུ་ལ་ཤ་མ་རཀྵི་ཏའི་ཞལ་སྔ་ནས་ལོཙྪ་བ་གླན་དགེ་སློང་དར་མ་བློ་གྲོས་ཀྱིས་བསྒྱུར་ཅིང་ཞུས་ཏེ།
དགེ་སློང་ཡོན་ཏན་རྡོ་རྗེས་གསོལ་བ་བཏབ་པའོ།།།། 
ཕྱིས་སུའང་ཆོས་ཀྱི་རྒྱལ་པོ་བཀྲ་ཤིས་རབ་བརྟན་དཔལ་བཟང་པོའི་བཀས་བསྐུལ་བ་བཞིན།
ལོ་ཙཱ་བ་དགེ་སློང་ཆོས་སྐྱོང་བཟང་པོས་རྒྱའི་དཔེ་ལ་ལེགས་པར་གཏུགས་ཏེ་གཏན་ལ་ཕབ་པ་དང་།
སླར་ཡང་མིའི་དབང་པོ་ཆེན་པོ་བཀྲ་ཤིས་རབ་བརྟན་སོག་པོ་འཕགས་ཀྱི་ཞལ་སྔ་ནས་ཀྱི་སྐུ་རིང་ལ།
དགེ་སློང་ཨཱ་ནནྡ་མངྒ་ལཾ་གྱིས་དཔལ་འཁོར་བདེ་ཆེན་གྱི་གཙུག་ལག་ཁང་དུ།
བི་ཀྲ་མ་ལ་ཤཱི་ལའི་གཙུག་ལག་གི་རྒྱ་དཔེ་ལ་གཏུགས་ནས།
མི་འཆོས་སུ་མི་རུང་བ་རྣམས་ལེགས་པར་བཅོས་ཏེ་དག་པར་བགྱིས་པའོ།།།། 
