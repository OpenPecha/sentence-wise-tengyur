༄༅།། རྒྱ་གར་སྐད་དུ།
མ་ཧཱ་བཻ་རོ་ཙ་ན་ཨ་བྷི་སཾ་བོ་དྷི་བི་ཀུརྦྦ་ཏི་ཨ་དྷིཥྛཱ་ན་བཻ་པུལྱ་སཱུ་ཏྲ་ཨིནྡྲ་རཱ་ཛཱ་ནཱ་མ་དྷརྨྨ་པརྱཱ་ཡ།
བོད་སྐད་དུ།
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ཤིན་ཏུ་རྒྱས་པ་མདོ་སྡེའི་དབང་པོའི་རྒྱལ་པོ་ཞེས་བྱ་བའི་ཆོས་ཀྱི་རྣམ་གྲངས།
བམ་པོ་དང་པོ།
བཅོམ་ལྡན་འདས་ངག་གི་དབང་ཕྱུག་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་བྱིན་གྱིས་རློབ་པ།
རྡོ་རྗེ་ཆེན་པོ་རྒྱ་ཆེ་བ།
ཆོས་ཀྱི་དབྱིངས་ཀྱི་ཕོ་བྲང་།
རྡོ་རྗེ་འཛིན་ཐམས་ཅད་འདུ་བ།
དེ་བཞིན་གཤེགས་པའི་མོས་པས་རྣམ་པར་རོལ་པ།
མཐའ་དང་དབུས་མེད་ཅིང་རྩེ་མོ་མཐོ་བ།
རིན་པོ་ཆེའི་རྒྱལ་པོས་ཤིན་ཏུ་ལེགས་པར་བརྒྱན་པ་འབྱུང་བའི་ཁང་བཟངས་ཆེན་པོ་རིན་པོ་ཆེའི་རྒྱལ་པོའི་ནང་ན།
བྱང་ཆུབ་སེམས་དཔའི་ལུས་ཀྱི་སེང་གེའི་ཁྲི་ལ་བཞུགས་ཏེ།
འདི་ལྟ་སྟེ།
རྡོ་རྗེ་འཛིན་ནམ་མཁའ་དྲི་མ་མེད་པ་དང་།
ནམ་མཁའ་ལ་རྣམ་པར་འགྲོ་བ་དང་།
ནམ་མཁའ་འབྱུང་བ་དང་།
གོས་སྣ་ཚོགས་གྱོན་པ་དང་།
སྣ་ཚོགས་སུ་རྒྱུ་བ་དང་།
ཆོས་ཐམས་ཅད་མཉམ་པ་ཉིད་ལ་གནས་པ་དང་།
སེམས་ཅན་གྱི་ཁམས་མཐའ་ཡས་པ་ཡོངས་སུ་སྐྱོབ་པའི་རྡོ་རྗེ་དང་།
སྲེད་མེད་ཀྱི་བུའི་སྟོབས་ཅན་དང་།
སྲེད་མེད་ཀྱི་བུ་ཆེན་པོའི་སྟོབས་ཅན་དང་།
རྡོ་རྗེ་བཟང་དང་།
རྡོ་རྗེ་མཆོག་གི་ཤུགས་འཆང་བ་དང་།
དྲི་མ་མེད་པའི་རྡོ་རྗེ་དང་།
རྡོ་རྗེ་མཆོག་འཆང་བ་དང་།
དེ་བཞིན་གཤེགས་པའི་གོ་ཆ་དང་།
དེ་བཞིན་གཤེགས་པའི་གོ་འཕང་དུ་འབྱུང་བ་དང་།
སྤྲོས་པ་མེད་པ་ལ་གནས་པ་དང་།
དེ་བཞིན་གཤེགས་པའི་སྟོབས་བཅུ་ལས་ངེས་པར་སྐྱེས་པ་དང་།
དྲི་མ་མེད་པའི་མིག་དང་།
གསང་བ་པའི་བདག་པོ་ཕྱག་ན་རྡོ་རྗེ་དང་།
དེ་དག་ལ་སོགས་ཏེ།
སངས་རྒྱས་ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་ཀྱི་རྡོ་རྗེ་འཛིན་རྣམས་དང་ཐབས་ཅིག་ཏུ་བཞུགས་སོ།། 
བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་དང་།
བྱམས་པ་དང་།
འཇམ་དཔལ་དང་།
སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ་དག་གིས་ཀྱང་བསྐོར་ཅིང་མདུན་གྱིས་བལྟས་པ་ལ་འདི་ལྟ་སྟེ།
དེ་བཞིན་གཤེགས་པའི་ཉི་མ་དུས་གསུམ་ལས་འདས་པར་བྱིན་གྱིས་བརླབས་ནས།
སྐུ་དང་།
གསུང་དང་།
ཐུགས་མཉམ་པ་ཉིད་ཀྱི་གཞི་ཞེས་བྱ་བའི་ཆོས་ཀྱི་སྒོའི་ཆོས་སྟོན་ཏོ།། 
དེ་ནས་བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་དེ་དག་དང་།
གསང་བ་པའི་བདག་པོ་ལ་སྩོགས་པ་རྡོ་རྗེ་འཛིན་དེ་དག་བཅོམ་ལྡན་འདས་རྣམ་པར་སྣང་མཛད་ཀྱི་བྱིན་གྱིས་བརླབས་ཀྱིས་སྐུ་མཉམ་པ་ཉིད་བཀོད་པ་མི་ཟད་པའི་མཛོད་རྣམ་པར་བསྒྱིངས་པ་ལ་ཞུགས་སོ།། 
དེ་བཞིན་དུ་གསུང་དང་ཐུགས་མཉམ་པ་ཉིད་བཀོད་པ་མི་ཟད་པའི་མཛོད་རྣམ་པར་བསྒྱིངས་པ་ལ་ཞུགས་ཏེ།
འོན་ཀྱང་བཅོམ་ལྡན་འདས་རྣམ་པར་སྣང་མཛད་ཀྱི་སྐུའམ་གསུང་ངམ་ཐུགས་ལ་ནི་འཇུག་པའམ་ལྡོག་པ་མི་དམིགས་སོ།། 
ཐམས་ཅད་དུ་ཡང་བཅོམ་ལྡན་འདས་རྣམ་པར་སྣང་མཛད་ཀྱི་སྐུའི་ཕྲིན་ལས་ཐམས་ཅད་དང་།
གསུང་གི་ཕྲིན་ལས་ཐམས་ཅད་དང་།
ཐུགས་ཀྱི་ཕྲིན་ལས་ཐམས་ཅད་སེམས་ཅན་གྱི་ཁམས་ཐམས་ཅད་ལ་ཀུན་ཏུ་གསང་སྔགས་ཀྱི་ཚུལ་གྱི་ཚིག་འདི་དག་གིས་ཆོས་སྟོན་པར་མཐོང་བ་ནི་འདི་ལྟ་སྟེ།
སེམས་ཅན་ལས་ཀྱི་ཚེ་རྣམ་པར་བསྐྱེད་པ་རྣམས་སེམས་དང་པོ་བསྐྱེད་པ་ནས་ཉེ་བར་བཟུང་སྟེ།
ས་བཅུའི་བར་ལ་གནས་པ་འདི་ཉིད་ལ་ཡོངས་སུ་རྫོགས་པར་བྱ་བ་དང་།
ལས་ཀྱི་ཚེ་བཀག་པ་རྣམས་ཀྱང་སྲིད་པའི་མྱུ་གུ་མངོན་པར་འགྲུབ་པར་བྱ་བའི་ཕྱིར་རྡོ་རྗེ་འཛིན་པའི་ལུས་འདྲ་བ་དང་།
བྱང་ཆུབ་སེམས་དཔའ་ཀུན་ཏུ་བཟང་པོ་དང་།
ཕྱག་ན་པདྨའི་ལུས་འདྲ་བ་ཕྱོགས་བཅུ་ན་གསང་སྔགས་ཀྱི་ཚུལ་གྱི་ཚིག་རྣམ་པར་དག་པའི་ཚིག་དག་གིས་ཆོས་སྟོན་པ་དག་ཀྱང་མཐོང་ངོ།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེ་འཁོར་འདུས་པ་དེ་ཉིད་ན་འདུག་པ་དེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཅི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་བརྙེས་ནས་ཐམས་ཅད་མཁྱེན་པའི་ཡེ་ཤེས་དེ་སེམས་ཅན་རྣམས་ལ་རྣམ་པར་ཕྱེ་སྟེ།
ཚུལ་སྣ་ཚོགས་དང་།
བསམ་པ་སྣ་ཚོགས་དང་།
ཐབས་སྣ་ཚོགས་དག་གིས་སྟོན་ཅིང་།
ཁ་ཅིག་ལ་ནི་ཉན་ཐོས་ཀྱི་ཐེག་པའི་ཚུལ།
ཁ་ཅིག་ལ་ནི་རང་སངས་རྒྱས་ཀྱི་ཐེག་པའི་ཚུལ།
ཁ་ཅིག་ལ་ནི་ཐེག་པ་ཆེན་པོའི་ཚུལ།
ཁ་ཅིག་ལ་ནི་མངོན་པར་ཤེས་པ་ལྔའི་ཚུལ།
ཁ་ཅིག་ལ་ནི་ལྷར་སྐྱེ་བར་བྱ་བ་དང་།
ཁ་ཅིག་ལ་ནི་མིར་སྐྱེ་བར་བྱ་བ་ནས་ལྟོ་འཕྱེ་ཆེན་པོ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མི་འམ་ཅིར་སྐྱེ་བར་བྱ་བའི་བར་དུ་ཆོས་སྟོན་པ་ལགས།
དེ་ལ་སེམས་ཅན་ལ་ལ་སངས་རྒྱས་ཀྱིས་གདུལ་བར་བྱ་བདག་གིས་ནི་སངས་རྒྱས་ཀྱི་གཟུགས་སུ་མཐོང་།
ལ་ལས་ནི་ཉན་ཐོས་ཀྱི་གཟུགས་སུ།
ལ་ལས་ནི་རང་སངས་རྒྱས་ཀྱི་གཟུགས་སུ།
ལ་ལས་ནི་བྱང་ཆུབ་སེམས་དཔའི་གཟུགས་སུ།
ལ་ལས་ནི་དབང་ཕྱུག་ཆེན་པོའི་གཟུགས་སུ།
ལ་ལས་ནི་ཚངས་པའི་གཟུགས་སུ།
ལ་ལས་ནི་སྲེད་མེད་ཀྱི་བུའི་གཟུགས་སུ།
ལ་ལས་ནི་རྣམ་ཐོས་ཀྱི་བུའི་གཟུགས་སུ་ནས།
ལ་ལས་ནི་ལྟོ་འཕྱེ་ཆེན་པོ་དང་།
མི་དང་མི་མ་ཡིན་པའི་བར་དུ་མཐོང་སྟེ།
རང་རང་གི་ཚིག་བརྗོད་པའི་ཚུལ་དག་དང་།
སྤྱོད་ལམ་སྣ་ཚོགས་སུ་མཐོང་ལ།
ཐམས་ཅད་མཁྱེན་པའི་ཡེ་ཤེས་དེ་ཡང་འདི་ལྟར་དེ་བཞིན་གཤེགས་པའི་རྣམ་པར་གྲོལ་བའི་རོར་རོ་གཅིག་པ་ལགས་སོ།། 
བཅོམ་ལྡན་འདས་འདི་ལྟ་སྟེ་དཔེར་བགྱི་ན་ནམ་མཁའི་ཁམས་ནི་རྟོག་པ་དང་།
རྣམ་པར་རྟོག་པ་ཐམས་ཅད་དང་བྲལ་བ་སྟེ།
མི་རྟོག་རྣམ་པར་མི་རྟོག་པ་ལགས་སོ།། 
བཅོམ་ལྡན་འདས་དེ་བཞིན་དུ་ཐམས་ཅད་མཁྱེན་པའི་ཡེ་ཤེས་ཀྱང་རྟོག་པ་ཐམས་ཅད་དང་བྲལ་བ་སྟེ།
མི་རྟོག་རྣམ་པར་མི་རྟོག་པ་ལགས་སོ།། 
བཅོམ་ལྡན་འདས་འདི་ལྟ་སྟེ་དཔེར་ན།
ས་ཆེན་པོ་འདི་ནི་སེམས་ཅན་ཐམས་ཅད་ཀྱི་གསོས་སུ་གྱུར་པ་ལགས་སོ།། 
བཅོམ་ལྡན་འདས་དེ་བཞིན་དུ་ཐམས་ཅད་མཁྱེན་པའི་ཡེ་ཤེས་ཀྱང་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་གསོས་སུ་གྱུར་པ་ལགས་སོ།། 
བཅོམ་ལྡན་འདས་འདི་ལྟ་སྟེ་དཔེར་བགྱི་ན།
མེའི་ཁམས་ནི་བུད་ཤིང་ཐམས་ཅད་སྲེག་པས་ནམ་ཡང་ཡོངས་སུ་བས་པར་མི་འགྱུར་ལགས་སོ།། 
དེ་བཞིན་དུ་ཐམས་ཅད་མཁྱེན་པའི་ཡེ་ཤེས་ཀྱང་མི་ཤེས་པའི་བུད་ཤིང་ཐམས་ཅད་སྲེག་པས་ནམ་ཡང་ཡོངས་སུ་བས་པར་མི་འགྱུར་ལགས་སོ།། 
བཅོམ་ལྡན་འདས་འདི་ལྟ་སྟེ་དཔེར་བགྱི་ན།
རླུང་གི་ཁམས་ནི་རྡུལ་ཐམས་ཅད་སེལ་བར་བགྱིད་པ་ལགས་སོ།། 
བཅོམ་ལྡན་འདས་དེ་བཞིན་དུ་ཐམས་ཅད་མཁྱེན་པའི་ཡེ་ཤེས་ཀྱང་མི་ཤེས་པའི་རྡུལ་ཐམས་ཅད་སེལ་བར་མཛད་པ་ལགས་སོ།། 
བཅོམ་ལྡན་འདས་འདི་ལྟ་སྟེ་དཔེར་བགྱི་ན།
ཆུའི་ཁམས་ནི་སེམས་ཅན་ཐམས་ཅད་ཀྱི་ལུས་སིམ་པར་བགྱིད་པ་ལགས་སོ།། 
དེ་བཞིན་དུ་ཐམས་ཅད་མཁྱེན་པའི་ཡེ་ཤེས་ཀྱང་ལྷ་དང་བཅས་པའི་འཇིག་རྟེན་རབ་ཏུ་སིམ་པར་བགྱིད་པ་ལགས་ན།
བཅོམ་ལྡན་འདས་ཡེ་ཤེས་འདིའི་རྒྱུ་ནི་གང་ལགས།
རྩ་བ་ནི་གང་ལགས།
མཐར་ཐུག་པ་ནི་གང་ལགས།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་ལེགས་སོ་ལེགས་སོ།། 
ལག་ན་རྡོ་རྗེ་གང་ཁྱོད་ང་ལ་དོན་འདི་འདྲི་བ་ནི་ཡང་ལེགས་སོ།། 
དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ།། 
རྒྱུ་ནི་བྱང་ཆུབ་ཀྱི་སེམས་སོ།། 
རྩ་བ་ནི་སྙིང་རྗེ་ཆེན་པོའོ།། 
མཐར་ཐུག་པ་ནི་ཐབས་སོ།། 
གསང་བ་པའི་བདག་པོ་དེ་ལ་བྱང་ཆུབ་གང་ཞེ་ན།
རང་གི་སེམས་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པ་སྟེ།
དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ།།
གསང་བ་པའི་བདག་པོ་དེ་ལ་ནི་ཆོས་རྡུལ་ཙམ་ཡང་མེད་ཅིང་མི་དམིགས་སོ།། 
དེ་ཅིའི་ཕྱིར་ཞེ་ན།
བྱང་ཆུབ་དེ་ནི་ནམ་མཁའི་མཚན་ཉིད་དེ།
དེ་ལ་བྱང་ཆུབ་པར་བྱེད་པ་ཡང་མེད་ལ།
བྱང་ཆུབ་པར་བྱ་བའང་འགའ་ཡང་མེད་དོ།། 
དེ་ཅིའི་ཕྱིར་ཞེ་ན།
བྱང་ཆུབ་ལ་མཚན་ཉིད་མེད་པའི་ཕྱིར་ཏེ།
གསང་བ་པའི་བདག་པོ་ཆོས་ཐམས་ཅད་ཀྱང་མཚན་ཉིད་མེད་པ་འདི་ལྟ་སྟེ།
ནམ་མཁའི་མཚན་ཉིད་དོ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཐམས་ཅད་མཁྱེན་པ་ཉིད་ནི་གང་ནས་ཡོངས་སུ་བཙལ་བར་བགྱི།
གང་གིས་ནི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱི།
བཅོམ་ལྡན་འདས་ཀྱིས་བཀའ་སྩལ་པ།
གསང་བ་པའི་བདག་པོ་བྱང་ཆུབ་དང་ཐམས་ཅད་མཁྱེན་པ་ཉིད་ནི་རང་གི་སེམས་ལས་ཡོངས་སུ་བཙལ་བར་བྱའོ།། 
དེ་ཅིའི་ཕྱིར་ཞེ་ན།
སེམས་དེ་ནི་རང་བཞིན་གྱིས་ཡོངས་སུ་དག་པ་ཡིན་ཏེ།
དེ་ནི་ནང་ན་མེད།
ཕྱི་རོལ་ན་ཡང་མེད།
གཉིས་ཀའི་བར་ན་ཡང་མི་དམིགས་སོ།། 
གསང་བ་པའི་བདག་པོ་སེམས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་མ་གཟིགས།
གཟིགས་པར་མི་འགྱུར་ཏེ།
སྔོན་པོར་མ་ཡིན།
སེར་པོར་མ་ཡིན་དམར་པོར་མ་ཡིན།
དཀར་པོར་མ་ཡིན།
ཁ་དོག་ལེ་བརྒན་དུ་མ་ཡིན།
ཤེལ་གྱི་ཁ་དོག་ཏུ་མ་ཡིན།
ཐུང་ངུར་མ་ཡིན།
རིང་པོར་མ་ཡིན།
ཟླུམ་པོར་མ་ཡིན།
གྲུ་བཞིར་མ་ཡིན།
སྣང་བར་མ་ཡིན།
མུན་པར་མ་ཡིན།
སྐྱེས་པར་མ་ཡིན།
བུད་མེད་དུ་མ་ཡིན།
མ་ནིང་དུ་མ་ཡིན་ནོ།། 
གསང་བ་པའི་བདག་པོ་སེམས་དེ་ནི་འདོད་པའི་ཁམས་ཀྱི་རང་བཞིན་མ་ཡིན།
གཟུགས་ཀྱི་ཁམས་ཀྱི་རང་བཞིན་མ་ཡིན།
གཟུགས་མེད་པའི་ཁམས་ཀྱི་རང་བཞིན་མ་ཡིན་ནོ།། 
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པའི་འགྲོ་བ་སེམས་ཅན་རིས་མཐུན་པའི་རང་བཞིན་མ་ཡིན་ནོ།། 
གསང་བ་པའི་བདག་པོ་སེམས་དེ་ནི་མིག་ལ་མི་གནས།
རྣ་བ་མ་ཡིན།
སྣ་ལ་མ་ཡིན།
ལྕེ་ལ་མ་ཡིན།
ལུས་ལ་མ་ཡིན།
ཡིད་ལ་མི་གནས་སོ།། 
དེ་ཅིའི་ཕྱིར་ཞེ་ན།
སེམས་དེ་ནི་ནམ་མཁའི་མཚན་ཉིད་དེ།
དེའི་ཕྱིར་རྟོག་པ་དང་།
རྣམ་པར་རྟོག་པ་ཐམས་ཅད་དང་བྲལ་བའོ།། 
དེ་ཅིའི་ཕྱིར་ཞེ་ན།
ནམ་མཁའི་རང་བཞིན་གང་ཡིན་པ་དེ་ནི་སེམས་ཀྱི་རང་བཞིན་ནོ།། 
སེམས་ཀྱི་རང་བཞིན་གང་ཡིན་པ་དེ་ནི་བྱང་ཆུབ་ཀྱི་རང་བཞིན་ཏེ།
གསང་བ་པའི་བདག་པོ་དེ་ལྟར་ན་སེམས་དང་།
ནམ་མཁའི་དབྱིངས་དང་།
བྱང་ཆུབ་འདི་ནི་གཉིས་སུ་མེད་དེ་གཉིས་སུ་བྱར་མེད་དོ།། 
དེ་ཡང་སྙིང་རྗེའི་རྩ་བ་ཅན།
ཐབས་ཀྱི་ཕ་རོལ་ཏུ་ཕྱིན་པས་ཡོངས་སུ་གཟུང་བ་སྟེ།
གསང་བ་པའི་བདག་པོ་དེ་བས་ན་རྣམ་གྲངས་འདིས་ཀྱང་འདི་ལྟར་ང་བྱང་ཆུབ་སེམས་དཔའི་འཁོར་གྱི་ནང་དུ་ཆོས་གང་དང་གང་སྟོན་པ་དེ་ཐམས་ཅད་ནི།
བྱང་ཆུབ་ཀྱི་སེམས་ཡོངས་སུ་དག་པར་བྱ་བ་དང་།
སེམས་ཡོངས་སུ་ཤེས་པར་བྱ་བའི་ཕྱིར་ཡིན་པར་རིག་པར་བྱའོ།། 
གསང་བ་པའི་བདག་པོ་དེ་ལྟ་བས་ན་རིགས་ཀྱི་བུའམ་རིགས་ཀྱི་བུ་མོ་བྱང་ཆུབ་ཡོངས་སུ་ཤེས་པར་འདོད་པས་རང་གི་སེམས་ཉིད་ཡོངས་སུ་ཤེས་པར་བྱའོ།། 
གསང་བ་པའི་བདག་པོ་ཅི་ལྟར་རང་གི་སེམས་ཡོངས་སུ་ཤེས་པར་བྱ་ཞེ་ན།
འདི་ལྟ་སྟེ།
རྣམ་པར་རམ།
ཁ་དོག་ཏུའམ།
དབྱིབས་སུའམ།
ཡུལ་དུའམ།
གཟུགས་སུའམ།
ཚོར་བར་རམ།
འདུ་ཤེས་སུའམ།
འདུ་བྱེད་དུའམ།
རྣམ་པར་ཤེས་པར་རམ།
བདག་ཏུའམ།
བདག་གིར་རམ།
གཟུང་བར་རམ།
འཛིན་པར་རམ།
དག་པར་རམ།
མ་དག་པར་རམ།
ཁམས་སུའམ།
སྐྱེ་མཆེད་དུའམ།
རྣམ་པ་ཐམས་ཅད་ཀྱི་བར་དུ་ཡོངས་སུ་བཙལ་ཀྱང་མི་དམིགས་པ་ཡིན་ཏེ།
གསང་བ་པའི་བདག་པོ་འདི་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་རྣམ་པར་དག་པའི་སྒོ་ཞེས་བྱ་བ་ཆོས་སྣང་བའི་སྒོ་ཆོས་སྣང་བའི་ཚུལ་དང་པོ་སྟེ།
གང་ལ་གནས་ན་བྱང་ཆུབ་སེམས་དཔའ་རྣམས་ཚེགས་ཆུང་ངུས་སྒྲིབ་པ་ཐམས་ཅད་སྤོང་བའི་ཏིང་ངེ་འཛིན་འཐོབ་ཅིང་།
དེ་ཐོབ་པས་བྱང་ཆུབ་སེམས་དཔའ་རྣམས་སངས་རྒྱས་ཐམས་ཅད་དང་ལྷན་ཅིག་འགྲོགས་པ་ཐོབ་པར་འགྱུར།
མངོན་པར་ཤེས་པ་ལྔ་དག་ཀྱང་ཐོབ་པར་འགྱུར།
སྐད་དང་སྒྲ་དང་དབྱངས་མཐའ་ཡས་པའི་གཟུངས་ཀྱང་ཐོབ་པར་འགྱུར།
སེམས་ཅན་གྱི་བསམ་པ་རྗེས་སུ་ཤེས་པ་དང་།
དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ཤིང་འཁོར་བ་ན་ཡོངས་སུ་མི་ཉམས་པའི་ཆོས་ཅན་དུ་འགྱུར།
སེམས་ཅན་གྱི་དོན་བྱ་བ་དག་ལ་ཡོངས་སུ་མི་སྐྱོ་བར་འགྱུར།
འདུས་མ་བྱས་ཀྱི་ཚུལ་ཁྲིམས་ལ་རབ་ཏུ་གནས་པ་དང་།
ལོག་པར་ལྟ་བ་རྣམ་པར་སྤངས་པ་དང་།
ཡང་དག་པར་ལྟ་བ་རྟོགས་པར་ཁོང་དུ་ཆུད་པར་འགྱུར་བ་ཡིན་ནོ།། 
གསང་བ་པའི་བདག་པོ་གཞན་ཡང་སྒྲིབ་པ་ཐམས་ཅད་སྤོང་བའི་ཏིང་ངེ་འཛིན་འདི་ལ་གནས་པའི་བྱང་ཆུབ་སེམས་དཔའ་ནི།
མོས་པའི་སྟོབས་སྐྱེས་པས་ཚེགས་ཆུང་དུས་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱེད་དེ།
གསང་བ་པའི་བདག་པོ་མདོར་ན་རིགས་ཀྱི་བུའམ།
རིགས་ཀྱི་བུ་མོ་དེ་ནི་ཡོན་ཏན་དཔག་ཏུ་མེད་པ་དང་ལྡན་པར་འགྱུར་རོ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་ཡོངས་སུ་ཞུས་པ།
བཅོམ་ལྡན་འདས་ཇི་ལྟར་བྱང་ཆུབ་ཏུ་སེམས་བསྐྱེད་པ་ཞེས་བགྱི་བ་ལགས།
བྱང་ཆུབ་འབྱུང་བའི་སེམས་སྐྱེས་པའི།། 
མཚན་ཉིད་ཇི་ལྟར་འཚལ་བར་བགྱི།། 
སེམས་མཁྱེན་པ་ནི་རྣམས་ཀྱི་མཆོག།
དཔའ་ཆེན་ཡེ་ཤེས་ལས་བྱུང་བ།། 
ཇི་སྙེད་ཅིག་ལས་འདས་ནས་ནི།། 
སྐྱེ་བར་འགྱུར་བ་བསྟན་དུ་གསོལ།། 
མགོན་པོ་སེམས་ཀྱི་མཚན་ཉིད་དང་།། 
དུས་ཀྱང་རྒྱ་ཆེར་བཤད་དུ་གསོལ།། 
དེ་དག་བསོད་ནམས་ཅི་འདྲ་དང་།། 
སྤྱོད་པ་ཅི་འདྲར་འགྱུར་བ་དང་།། 
སེམས་ལ་སེམས་ཀྱི་ཁྱད་པར་ཡང་།། 
ཐུབ་པ་ཆེན་པོས་བསྟན་དུ་གསོལ།། 
དེ་སྐད་གསོལ་ནས་དེ་ཡི་ཚེ།། 
བཅོམ་ལྡན་རྣམ་པར་སྣང་ཆེན་གྱིས།། 
ཕྱག་ན་རྡོ་རྗེ་ཆེར་འབྱུང་ལ།། 
ལེགས་སོ་བུ་ཞེས་འདི་སྐད་གསུངས།། 
ཐེག་པ་ཆེན་པོའི་གོ་འཕང་མཆོག།
སེམས་ཀྱི་རྒྱུད་ཀྱི་མཚན་ཉིད་ནི།། 
རྫོགས་སངས་རྒྱས་ཀྱི་གསང་བའི་མཆོག།
རྟོག་གེ་ཀུན་གྱིས་མི་ཤེས་པ།། 
ཐམས་ཅད་ཁྱོད་ལ་བཤད་པར་བྱ།། 
ཡིད་གཅིག་བསྡུས་ལ་མཉན་པར་གྱིས།། 
སེམས་ནི་བརྒྱ་རྩ་དྲུག་ཅུ་ལས།། 
འདས་ནས་བྱང་ཆུབ་ཉིད་ཀྱི་ཕྱིར།། 
བསོད་ནམས་ཆེས་འབྱུང་སྙིང་པོ་སྟེ།། 
བྱང་ཆུབ་འབྱུང་བ་སྐྱེ་བར་འགྱུར།། 
ནམ་མཁའ་ལྟ་བུར་དཔག་མེད་ཅིང་།། 
གོས་པ་མེད་དེ་ཅི་བཞིན་གནས།། 
ཆོས་ཀུན་གྱིས་ནི་མི་སྒུལ་ཏེ།། 
གཟོད་ནས་ཞི་ཞིང་མཚན་ཉིད་མེད།། 
དཔག་མེད་ཡེ་ཤེས་ཀྱིས་བསྒྲུབས་པ།། 
ཡང་དག་རྫོགས་སངས་རྒྱས་སྟོན་པ།། 
མཆོད་དང་སྤྱོད་པས་བསྒྲུབས་པའི་ཕྱིར།། 
བྱང་ཆུབ་ཕྱིར་ནི་དང་པོར་འདོད།། 
གསང་བ་པའི་བདག་པོ་དེ་ལ་འཁོར་བ་ཐོག་མ་མེད་པ་ན་བྱིས་པ་སོ་སོའི་སྐྱེ་བོ་རྣམས་ངར་འཛིན་པ་དང་ང་ཡིར་འཛིན་པ་ལ་མངོན་པར་ཞེན་པས་བདག་གི་ཁྱད་པར་གྲངས་མེད་པ་རབ་ཏུ་བརྟགས་ཏེ།
གསང་བ་པའི་བདག་པོ་དེ་ལ་བདག་གི་ངོ་བོ་ཉིད་ལ་མ་དཔྱད་པར་བདག་གོ་ཞེས་ངར་འཛིན་པ་ཀུན་ནས་བསླང་ངོ།། 
གཞན་དག་ནི་དུས་ལས་བྱུང་བ་དང་།
འཛིན་པ་པོས་སྤྲུལ་པ་དང་།
ངེས་པར་འབྱུང་བ་དང་འདི་ལྟ་སྟེ།
དབང་ཕྱུག་དང་།
འབྱིན་པ་པོ་དང་།
དུས་དང་།
གཙོ་བོ་དང་།
བྱེད་པ་པོ་དང་།
བྱེད་པ་པོ་མ་ཡིན་པ་དང་།
རྣལ་འབྱོར་དང་།
ཚད་མ་དང་།
དག་པ་དང་།
མ་དག་པ་དང་།
ནང་གི་བདག་དང་།
སྐྱེས་བུ་དང་།
ཁྱབ་བདག་དང་།
སྲོག་དང་།
གང་ཟག་དང་།
རྣམ་པར་ཤེས་པ་དང་།
ཀུན་གཞི་དང་།
ཤེས་པ་པོ་དང་།
མཐོང་བ་པོ་དང་།
གཟུང་བ་དང་།
འཛིན་པ་དང་།
ཤེས་པ་དང་།
ཤེས་བྱ་དང་།
ཁོང་དུ་ཆུད་པར་བྱ་བ་དང་།
ཤེད་ལས་སྐྱེས་པ་དང་།
ཤེད་བུ་དང་།
བརྗོད་པར་བྱ་བ་དང་།
བརྗོད་པར་བྱ་བ་མ་ཡིན་པར་རྟོག་སྟེ།
གསང་བ་པའི་བདག་པོ་བདག་གི་ཁྱད་པར་དེ་ལྟ་བུ་ལ་སོགས་པ་རྣལ་འབྱོར་འདོད་པའི་རྣལ་འབྱོར་པ་དག་གིས་ཐར་བར་འདོད་པས་སྔོན་བརྟགས་པ་ཡིན་ནོ།། 
གསང་བ་པའི་བདག་པོ་གཞན་ཡང་བྱིས་པ་སོ་སོའི་སྐྱེ་བོ་ཕྱུགས་དང་མཚུངས་པ་རྣམས་ལས་བརྒྱ་ལམ་ན།
རེས་འགའ་ཞིག་ཆོས་ཀྱི་འདུ་ཤེས་འབྱུང་བ་ནི་འདི་ལྟ་སྟེ།
སྨྱུང་བར་གནས་པ་ལ་གནས་པར་བྱའོ།། 
ཞེས་དེ་ཙམ་ཞིག་སེམས་ལ་བྱས་ཏེ།
མགུ་བ་བསྐྱེད་ནས་ཕྱི་ཕྱིར་ཞིང་དེ་ཉིད་ལ་གོམས་པར་བྱེད་དེ།
གསང་བ་པའི་བདག་པོ་དེ་ནི་དགེ་བའི་ལས་སྐྱེ་བའི་ས་བོན་ལྟ་བུ་སྟེ་སེམས་དང་པོའོ།། 
དེ་རྒྱུ་དེ་ཉིད་ཀྱི་མཚན་མ་དང་བཅས་པའི་ཉི་མ་དེ་དང་དེ་དག་ལ་ཕ་མ་དང་།
བུ་དང་།
བུ་མོ་དང་།
མཛའ་བཤེས་དང་།
ཉེ་དུ་དག་ལ་སྦྱིན་པ་སྦྱིན་པར་བྱེད་དེ།
འདི་ནི་མྱུ་གུ་ལྟ་བུ་སྟེ་གཉིས་པའོ།། 
གཞན་ཡང་སྦྱིན་པ་དེ་ཉིད་མི་ཤེས་པ་དག་ལ་ཡང་སྦྱིན་པར་བྱེད་དེ།
འདི་ནི་སྡོང་བུ་ལྟ་བུ་སྟེ་གསུམ་པའོ།། 
གཞན་ཡང་སྦྱིན་པ་དེ་ཉིད་སྣོད་དུ་རུང་བ་ཡོངས་སུ་ཚོལ་ཞིང་སྦྱིན་པར་བྱེད་དེ།
འདི་ནི་ལོ་མ་ལྟ་བུ་སྟེ་བཞི་པའོ།། 
གཞན་ཡང་སྦྱིན་པ་དེ་ཉིད་བླ་མའམ་རོལ་མོ་མཁན་ལ་དགའ་བཞིན་དུ་སྦྱིན་པར་བྱེད་དེ།
འདི་ནི་མེ་ཏོག་ལྟ་བུ་སྟེ་ལྔ་པའོ།། 
གཞན་ཡང་སྦྱིན་པ་དེ་ཉིད་ཡིད་དགའ་བ་དག་ལ་སྦྱིན་པར་བྱེད་དེ།
འདི་ནི་འབྲས་བུ་ལྟ་བུ་སྟེ་དྲུག་པའོ།། 
གསང་བ་པའི་བདག་པོ་གཞན་ཡང་མཐོ་རིས་སུ་སྐྱེ་བར་བྱ་བའི་ཕྱིར་ཚུལ་ཁྲིམས་བསྲུང་སྟེ།
འདི་ནི་གསོས་སུ་གྱུར་པ་སྟེ་བདུན་པའོ།། 
གསང་བ་པའི་བདག་པོ་གཞན་ཡང་སེམས་དེ་ལྟ་བུ་ཉིད་ཀྱིས་འཁོར་བར་རྒྱུ་བ་ན།
དགེ་བའི་བཤེས་གཉེན་ལ་ལ་ཞིག་ལས་ཚིག་འདི་སྐད་ཐོས་ཏེ།
ལྷ་འདི་དག་ནི་ལྷ་ཆེན་ཏེ།། 
ཐམས་ཅད་ལ་ནི་བདེ་བ་སྟེར།། 
དེ་ལ་ཁྱོད་ཀྱིས་གུས་མཆོད་དང་།། 
ཐམས་ཅད་འབྱོར་པ་ཉིད་དུ་འགྱུར།། 
དེ་དག་ཀྱང་ནི་འདི་ལྟ་སྟེ།། 
དབང་ཕྱུག་དང་ནི་ཚངས་པ་དང་།། 
དེ་བཞིན་ཁྱབ་འཇུག་བདེ་བྱེད་དང་།། 
དྲག་པོ་སྐེམ་བྱེད་དེ་བཞིན་དུ།། 
ཉི་མ་ཟླ་བ་ཆུ་ལྷ་ཉིད།། 
ལུས་ངན་ནོར་སྦྱིན་བརྒྱ་བྱིན་དང་།། 
མིག་མི་བཟང་དང་སྣ་ཚོགས་འབྱུང་།། 
གཤིན་རྗེ་དུས་མཚན་མྱ་ངན་འདས།། 
འཇིག་རྟེན་གཙོ་ཞེས་བྱ་བ་དང་།། 
མེ་དང་རྣམ་པར་འདུད་པའི་བུ།། 
དེ་བཞིན་ལྷ་མོ་དཀའ་ཐུབ་ཟློག།
པདྨ་དང་ནི་འཇོག་པོ་ཀླུ།། 
ནོར་ལྡན་དང་ནི་དུང་ཞེས་བྱ།། 
ཀརྐོ་ཊ་ཀ་པདྨ་ཆེ།། 
རིགས་ཅན་དང་ནི་གདེངས་ཀ་མང་།། 
རྟག་ཏུ་མཐའ་ཡས་ཐོག་མའི་ལྷ།། 
དེ་བཞིན་ལྷ་དང་དྲང་སྲོང་མཆོག།
རིག་བྱེད་རིག་བྱེད་སྐྱེས་བུ་ཡིན།། 
མཁས་པས་མཆོད་པ་གྱིས་ཤིག་ཅེས།། 
དེ་ལས་དེ་འདྲའི་ཚིག་ཐོས་ནས།། 
ཡིད་ནི་ཡང་དག་མགུ་གྱུར་ཏེ།། 
དེ་ཚེ་རབ་ཏུ་གུས་ལྡན་པས།། 
དེ་དག་ལ་ནི་ནན་ཏན་བྱེད།། 
གསང་བ་པའི་བདག་པོ་འདི་ནི་བྱིས་པ་སོ་སོའི་སྐྱེ་བོ་འཁོར་བ་ན་ཀུན་ཏུ་འཁྱམ་པ་རྣམས་ཀྱི་དབུགས་འབྱིན་པའི་མཆོག་ཡིན་ཏེ།
འདི་ནི་སྟོབས་སུ་གྱུར་པ་སྟེ།
སེམས་བརྒྱད་པར་རྒྱལ་བ་རྣམས་ཀྱིས་བཤད་དོ།། 
གསང་བ་པའི་བདག་པོ་གཞན་ཡང་ཁྱད་པར་རྟོགས་པ་ཅི་སྐད་དུ་ཡོངས་སུ་བསྒྲགས་པའི་ཁྱད་པར་དེ་དང་དེ་དག་ལ་ཁྱད་པར་དུ་གནས་པ་རྣམས་ལ་འབའ་ཞིག་པ་ཉིད་ཀྱི་དོན་དུ་བློ་སྐྱེ་ཞིང་།
དེ་ཡང་ཡོད་དོ་ཡོད་དོ་ཞེས་སྟོང་པ་ཉིད་ཁོ་ན་ལ་དངོས་པོར་སེམས་ཏེ།
གསང་བ་པའི་བདག་པོ་དེ་དག་གིས་ནི་སྟོང་པ་ཉིད་རབ་ཏུ་མི་ཤེས་སོ།། 
སྟོང་པ་ཉིད་ནི་དངོས་པོ་ཡང་མ་ཡིན།
དངོས་པོ་མེད་པ་ཡང་མ་ཡིན།
ཡོད་པ་ཡང་མ་ཡིན།
མེད་པ་ཡང་མ་ཡིན།
གཉི་ག་ཡང་མ་ཡིན་ཏེ།
དེ་ལ་རྟོག་པའམ།
མི་རྟོག་པ་ཡང་མེད་ན།
དེ་ལ་ཅི་ལྟར་སྟོང་པ་ཞེས་བརྟག་པར་བྱ།
གང་དག་སྟོང་ཉིད་མི་ཤེས་པ།། 
དེ་དག་མྱ་ངན་འདས་མི་ཤེས།། 
དེ་ཕྱིར་དངོས་དང་དངོས་མེད་པ།། 
འཇིག་པས་སྟོང་ཉིད་ཤེས་པར་བྱ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་གསོལ་བ་བཏབ་པ།
བཅོམ་ལྡན་འདས་སེམས་ཀྱི་ཁྱད་པར་དེ་དག་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་སེམས་ཀྱི་ཁྱད་པར་གྱི་མཚན་ཉིད་ཉོན་ཅིག།
གསང་བ་པའི་བདག་པོ་དེ་ལ་སེམས་འདི་ནི་འདོད་ཆགས་ཀྱི་སེམས་དང་།
འདོད་ཆགས་དང་བྲལ་བའི་སེམས་དང་།
ཞེ་སྡང་གི་སེམས་དང་།
བྱམས་པའི་སེམས་དང་།
གཏི་མུག་གི་སེམས་དང་།
ཤེས་རབ་ཀྱི་སེམས་དང་།
གཏན་ལ་ཕབ་པའི་སེམས་དང་།
ཐེ་ཙོམ་གྱི་སེམས་དང་།
མུན་པར་གྱུར་པའི་སེམས་དང་།
སྣང་བར་གྱུར་པའི་སེམས་དང་།
སྡུད་པའི་སེམས་དང་།
འཐབ་པའི་སེམས་དང་།
རྩོད་པའི་སེམས་དང་།
མི་རྩོད་པའི་སེམས་དང་།
ལྷའི་སེམས་དང་།
ལྷ་མ་ཡིན་གྱི་སེམས་དང་།
ཀླུའི་སེམས་དང་།
མིའི་སེམས་དང་།
བུད་མེད་ཀྱི་སེམས་དང་།
དབང་ཕྱུག་གི་སེམས་དང་།
ཚོང་པའི་སེམས་དང་།
ཞིང་པའི་སེམས་དང་།
ཆུ་བོའི་སེམས་དང་།
ལྟེང་ཀའི་སེམས་དང་།
ཁྲོན་པའི་སེམས་དང་།
ཀུན་ཏུ་བསྲུང་བའི་སེམས་དང་།
སེར་སྣའི་སེམས་དང་།
ཁྱིའི་སེམས་དང་།
བྱི་ལའི་སེམས་དང་།
ནམ་མཁའ་ལྡིང་གི་སེམས་དང་།
བྱི་བའི་སེམས་དང་།
གླུའི་སེམས་དང་།
གར་གྱི་སེམས་དང་།
སིལ་སྙན་གྱི་སེམས་དང་།
ཁྱིམ་གྱི་སེམས་དང་།
སེང་གེའི་སེམས་དང་།
འུག་པའི་སེམས་དང་།
བྱ་རོག་གི་སེམས་དང་།
སྲིན་པོའི་སེམས་དང་།
ཚེར་མའི་སེམས་དང་།
ས་འོག་གི་སེམས་དང་།
རླུང་གི་སེམས་དང་།
ཆུའི་སེམས་དང་།
མེའི་སེམས་དང་།
འདམ་གྱི་སེམས་དང་།
རྙོག་པའི་སེམས་དང་།
ཚོན་རྩིའི་སེམས་དང་།
ཤིང་ལེབ་ཀྱི་སེམས་དང་།
འཁྲུལ་པའི་སེམས་དང་།
དུག་གི་སེམས་དང་།
ཞགས་པའི་སེམས་དང་།
ལྕགས་སྒྲོག་གི་སེམས་དང་།
སྤྲིན་གྱི་སེམས་དང་།
ཞིང་གི་སེམས་དང་།
ལན་ཚྭའི་སེམས་དང་།
སྤུ་གྲིའི་སེམས་དང་།
རི་རབ་ལྟ་བུའི་སེམས་དང་།
རྒྱ་མཚོ་ལྟ་བུའི་སེམས་དང་།
ཕུག་ལྟ་བུའི་སེམས་དང་།
སྐྱེ་བར་གྱུར་པའི་སེམས་སོ།། 
གསང་བ་པའི་བདག་པོ་དེ་ལ་འདོད་ཆགས་ཀྱི་སེམས་གང་ཞེ་ན།
ཆགས་པ་ཅན་ཆོས་ཀུན་ཏུ་སྟེན་པའོ།། 
འདོད་ཆགས་དང་བྲལ་བའི་སེམས་གང་ཞེ་ན།
འདོད་ཆགས་དང་བྲལ་བའི་ཆོས་ཀུན་ཏུ་སྟེན་པའོ།། 
ཞེ་སྡང་གི་སེམས་གང་ཞེ་ན།
སྡང་བས་ཆོས་ཀུན་ཏུ་སྟེན་པའོ།། 
བྱམས་པའི་སེམས་གང་ཞེ་ན།
བྱམས་པ་དང་ལྡན་པས་ཆོས་སྟེན་པའོ།། 
གཏི་མུག་གི་སེམས་གང་ཞེ་ན།
གང་མི་དཔྱོད་པར་ཆོས་སྟེན་པའོ།། 
ཤེས་རབ་ཀྱི་སེམས་གང་ཞེ་ན།
ཁྱད་པར་ལས་ཁྱད་པར་གཞན་རྟོགས་པར་བྱ་སྟེ་ཆོས་སྟེན་པའོ།། 
གཏན་ལ་ཕབ་པའི་སེམས་གང་ཞེ་ན།
བཀའ་དང་བླ་མའི་ཚིག་བཞིན་བྱེད་པ་ཉིད་དོ།། 
ཐེ་ཚོམ་གྱི་སེམས་གང་ཞེ་ན།
ཅི་ལྟར་ཡོངས་སུ་གཟུང་བ་ངེས་པ་དག་ལ་སོམ་ཉི་སྟེན་པ་ཉིད་དོ།། 
མུན་པར་གྱུར་པའི་སེམས་གང་ཞེ་ན།
སོམ་ཉི་མེད་པ་ལ་སོམ་ཉིར་འདུ་ཤེས་པའོ།། 
སྣང་བར་གྱུར་པའི་སེམས་གང་ཞེ་ན།
སོམ་ཉི་མེད་པ་ལ་སོམ་ཉི་མེད་པར་སྟེན་པའོ།། 
སྡུད་པའི་སེམས་གང་ཞེ་ན།
དུ་མ་གཅིག་ཏུ་བྱེད་པའོ།། 
འཐབ་པའི་སེམས་གང་ཞེ་ན།
ཕན་ཚུན་རྩོད་པ་ཉིད་དོ།། 
རྩོད་པའི་སེམས་གང་ཞེ་ན།
གང་བདག་ཉིད་དང་བདག་ཉིད་དུ་རྩོད་པའོ།། 
མི་རྩོད་པའི་སེམས་གང་ཞེ་ན།
མཉམ་པས་མཚུངས་པར་ལྟ་བའོ།། 
ལྷའི་སེམས་གང་ཞེ་ན།
ཡིད་ཀྱིས་བདག་ཉིད་ལ་རློམ་སེམས་སུ་བྱེད་པའོ།། 
ལྷ་མ་ཡིན་གྱི་སེམས་གང་ཞེ་ན།
གང་འཁོར་བ་ཉིད་ལ་སྨོད་པའོ།། 
ཀླུའི་སེམས་གང་ཞེ་ན།
གང་ལོངས་སྤྱོད་ཆེན་པོ་ཉིད་དུ་བྱ་བའི་ཕྱིར་སེམས་པའོ།། 
མིའི་སེམས་གང་ཞེ་ན།
དེ་ཉིད་ཀྱི་དོན་དུ་སེམས་པའོ།། 
བུད་མེད་ཀྱི་སེམས་གང་ཞེ་ན།
འདོད་པ་ཁོ་ནའི་ཕྱིར་ཆོས་སྟེན་པའོ།། 
དབང་ཕྱུག་གི་སེམས་གང་ཞེ་ན།
གང་བདག་གིས་ཐམས་ཅད་བསམས་སོ་སྙམ་དུ་རློམ་སེམས་སུ་བྱེད་པའོ།། 
ཚོང་པའི་སེམས་གང་ཞེ་ན།
གང་བསྡུ་བ་བྱས་ཏེ་རྣམ་པར་སྤེལ་ནས་ཕྱིས་སྟེན་པའོ།། 
ཞིང་པའི་སེམས་གང་ཞེ་ན།
གང་ཐོས་པ་རྣམ་པ་དུ་མ་ཚོལ་ཞིང་ཕྱིས་སྟེན་པའོ།། 
ཆུ་བོའི་སེམས་གང་ཞེ་ན།
གང་མཐའ་གཉིས་ལ་ལྟོས་ཤིང་སྟེན་པའོ།། 
ལྟེང་ཀའི་སེམས་གང་ཞེ་ན།
གང་སྲེད་པས་སྟེན་པའོ།། 
ཁྲོན་པའི་སེམས་གང་ཞེ་ན།
གང་མི་ཟབ་པ་ལ་ཟབ་པར་སེམས་པའོ།། 
ཀུན་ཏུ་བསྲུང་པའི་སེམས་གང་ཞེ་ན།
འདི་ཉིད་བདེན་གྱི་གཞན་ནི་གཏི་མུག་གོ་སྙམ་དུ་སེམས་པའོ།། 
སེར་སྣའི་སེམས་གང་ཞེ་ན།
བདག་ཉིད་བསྟེན་ཅིང་གཞན་ལ་མི་སྟེར་བའོ།། 
བྱི་ལའི་སེམས་གང་ཞེ་ན།
གང་མཆོད་པ་ལ་ལྟོས་ཏེ་སྟེན་པའོ།། 
ཁྱིའི་སེམས་གང་ཞེ་ན།
གང་ཆུང་དུས་ཀྱང་མགུ་བར་འགྱུར་བའོ།། 
ནམ་མཁའ་ལྡིང་གི་སེམས་གང་ཞེ་ན།
གང་ཕྱོགས་འཛིན་པས་ཆོས་ལ་སྟེན་པའོ།། 
བྱི་བའི་སེམས་གང་ཞེ་ན།
འཆིང་བ་ཐམས་ཅད་གཅད་པའི་ཕྱིར་སེམས་པའོ།། 
གླུའི་སེམས་གང་ཞེ་ན།
བདག་གིས་དབྱངས་སྒྲ་སྣ་ཚོགས་ཀྱི་གླུས་སེམས་ཅན་རྣམས་གཟུང་བར་བྱའོ་སྙམ་པའོ།། 
གར་གྱི་སེམས་གང་ཞེ་ན།
བདག་གིས་རྫུ་འཕྲུལ་སྣ་ཚོགས་ཀྱིས་གཞན་དག་ཡང་དག་པར་འཛིན་པ་གཞུག་གོ་སྙམ་དུ་སེམས་པའོ།། 
སིལ་སྙན་གྱི་སེམས་གང་ཞེ་ན།
བདག་གིས་ཆོས་ཀྱི་རྔ་བརྡུང་ངོ་སྙམ་པའོ།། 
ཁྱིམ་གྱི་སེམས་གང་ཞེ་ན།
བདག་གི་ལུས་ཀུན་ཏུ་བསྲུང་བའི་ཕྱིར་སྟེན་པའོ།། 
སེང་གེའི་སེམས་གང་ཞེ་ན།
གང་ཐམས་ཅད་ཟིལ་གྱིས་གནོན་པ་སྟེན་པའོ།། 
འུག་པའི་སེམས་གང་ཞེ་ན།
གང་མཚན་མོ་སེམས་པའོ།། 
བྱ་རོག་གི་སེམས་གང་ཞེ་ན།
གང་ཐམས་ཅད་དུ་སྐྲག་པས་སེམས་པའོ།། 
སྲིན་པོའི་སེམས་གང་ཞེ་ན།
དགེ་བས་མི་དགེ་བ་རྣམས་སྒྲུབ་པའོ།། 
ཚེར་མའི་སེམས་གང་ཞེ་ན།
གང་ཐམས་ཅད་དུ་འགྱོད་པ་སེམས་པའོ།། 
ས་འོག་གི་སེམས་གང་ཞེ་ན།
སའི་འོག་གི་དོན་དུ་སེམས་པའོ།། 
རླུང་གི་སེམས་གང་ཞེ་ན།
གང་ཐམས་ཅད་དུ་ཐམས་ཅད་སྒྲུབ་པའོ།། 
ཆུའི་སེམས་གང་ཞེ་ན།
གང་མི་དགེ་བ་ཐམས་ཅད་བཀྲུ་བའི་ཕྱིར་སྟེན་པའོ།། 
མེའི་སེམས་གང་ཞེ་ན།
གང་དཀའ་ཐུབ་ཉིད་ཀྱིས་གདུང་བར་བྱེད་པའོ།། 
འདམ་གྱི་སེམས་གང་ཞེ་ན།
གང་བདག་གི་ཉེས་པས་གཞན་ལ་སྐུར་བའོ།། 
རྙོག་པའི་སེམས་གང་ཞེ་ན།
གང་ཕ་རོལ་གྱི་ཉེས་པ་འཛིན་པས་སེམས་ལ་རྙོག་པ་སྐྱེད་པའོ།། 
ཚོན་རྩིའི་སེམས་གང་ཞེ་ན།
གང་དེ་ལ་ཆགས་པ་ཉིད་དུ་སྟེན་པའོ།། 
ཤིང་ལེབ་ཀྱི་སེམས་གང་ཞེ་ན་གང་དགེ་བའི་གཞན་སྤོང་བས་སྟེན་པའོ།། 
ནོར་བའི་སེམས་གང་ཞེ་ན།
གཞན་བཟུང་ཞིང་གཞན་ཁོ་ནར་སེམས་པའོ།། 
དུག་གི་སེམས་གང་ཞེ་ན།
གང་ཤིན་ཏུ་དངོས་པོ་མེད་པ་ཉིད་སེམས་པའོ།། 
ཞགས་པའི་སེམས་གང་ཞེ་ན།
གང་ཐམས་ཅད་དུ་བདག་ཉིད་བཅིངས་ཤིང་འདུག་པའོ།། 
ལྕགས་སྒྲོག་གི་སེམས་གང་ཞེ་ན།
གང་རྐང་པ་གཉིས་ལ་འདུག་སྟེ་སེམས་པའོ།། 
སྤྲིན་གྱི་སེམས་གང་ཞེ་ན།
གང་ཆུ་དག་ལ་སེམས་པའོ།། 
ཞིང་གི་སེམས་གང་ཞེ་ན།
རང་གི་ལུས་ཉིད་ཡོངས་སུ་སྦྱོང་བར་བྱེད་པའོ།། 
ལན་ཚྭའི་སེམས་གང་ཞེ་ན།
གང་ཞིག་གང་གིས་སེམས་པར་བྱེད་པ་དེ་ལ་ཡང་སེམས་པའོ།། 
སྤུ་གྲིའི་སེམས་གང་ཞེ་ན།
གང་རབ་ཏུ་བྱུང་བ་ཙམ་ལ་སྟེན་པའོ།། 
རི་རབ་ལྟ་བུའི་སེམས་གང་ཞེ་ན།
གང་མཐོ་བར་གྱུར་ནས་སེམས་པའོ།། 
རྒྱ་མཚོ་ལྟ་བུའི་སེམས་གང་ཞེ་ན།
གང་རང་གི་ལུས་ཉིད་ལ་མཆོག་ཏུ་འཛིན་ཅིང་འདུག་པའོ།། 
ཕུག་ལྟ་བུའི་སེམས་གང་ཞེ་ན།
གང་སྔར་ངེས་པར་གྱུར་ལ་ཕྱིས་དེ་ཉིད་ཀྱིས་འགྱུར་བར་སྟེན་པའོ།། 
དེ་ལ་སྐྱེ་བར་གྱུར་པའི་སེམས་གང་ཞེ་ན།
གང་གི་སེམས་འདུ་བྱེད་གང་ཁོ་ན་དང་སྐྱེས་པ་དེ་ཁོ་ན་དང་ལྷན་ཅིག་ཏུ་འགྲོ་བའོ།། 
གསང་བ་པའི་བདག་པོ་དེ་ལྟར་ན་གཅིག་གཉིས་གསུམ་བཞི་ལྔ་གཉིས་སུ་བསྒྱུར་བ་བྱས་པས།
འཇིག་རྟེན་པའི་སེམས་བརྒྱ་དྲུག་ཅུ་བསྐལ་པ་གསུམ་གྱིས་འདས་ནས།
འཇིག་རྟེན་ལས་འདས་པའི་སེམས་སྐྱེ་སྟེ།
འདི་ལྟ་སྟེ།
འདི་ནི་ཕུང་པོ་ཙམ་ཉིད་དེ།། 
བདག་ནི་ནམ་ཡང་ཡོད་མ་ཡིན།། 
དབང་པོའི་གྲོང་ཁྱེར་ཁམས་རྣམས་ཀྱིས།། 
འཇིག་རྟེན་དོན་མེད་རྣམ་པར་ཉམས།། 
ཡན་ལག་བཅུ་གཉིས་རྟེན་འབྲེལ་འདི།། 
ཉོན་མོངས་ལས་ཀྱིས་ཀུན་ནས་བསླང་།། 
མ་རིག་ས་བོན་ལས་བྱུང་བ།། 
བྱེད་པོ་ལ་སོགས་རྣམ་པར་སྤངས།། 
དེ་ལྟར་ཞི་ཞིང་ཤིན་ཏུ་ཟབ།། 
རྟོག་གེ་ཀུན་གྱིས་ཤེས་པར་དཀའ།། 
ཉེས་པ་ཐམས་ཅད་རྣམ་སྤངས་པ།། 
སངས་རྒྱས་རྣམས་ཀྱིས་སྔོན་བསྟན་པའོ།། 
གསང་བ་པའི་བདག་པོ་དེ་ལ་འཇིག་རྟེན་ལས་འདས་པའི་སེམས་ལ་གནས་པ་རྣམས་ལ་ཡང་ཕུང་པོ་ལ་ཡོད་དོ་སྙམ་པའི་བློ་ཉེ་བར་སྐྱེའོ།། 
ནམ་ཕུང་པོ་དག་ལ་འདོད་ཆགས་དང་བྲལ་བར་སྐྱེད་པ་དེའི་ཚེ་ལྦུ་བ་དང་།
ཆུའི་ཆུ་བུར་དང་།
སྒྱུ་མ་དང་།
སྨིག་རྒྱུ་དང་མཚུངས་པར་འཇིག་པས་རྣམ་པར་གྲོལ་བར་འགྱུར་ཏེ།
འདི་ལྟ་སྟེ།
ཕུང་པོ་དང་ཁམས་དང་སྐྱེ་མཆེད་དང་གཟུང་བ་དང་འཛིན་པ་རྣམ་པར་སྤངས་པ།
ཆོས་ཉིད་ཀྱི་རང་གི་ངོ་བོ་ཞི་བའི་དབྱིངས་རྟོགས་པར་འགྱུར་རོ།། 
གསང་བ་པའི་བདག་པོ་འཇིག་རྟེན་ལས་འདས་པའི་སེམས་ཕྱིན་ཅི་ལོག་དང་།
ཕྱིན་ཅི་མ་ལོག་པའི་སེམས་ཀྱི་ཁྱད་པར་བརྒྱད་དང་འབྲེལ་པ།
ལས་དང་ཉོན་མོངས་པའི་དྲ་བ་དང་བྲལ་བ་འདི་ནི་རྣལ་འབྱོར་པ་དག་བསྐལ་པ་གཅིག་གིས་འདའ་བར་བྱེད་དོ།། 
གསང་བ་པའི་བདག་པོ་གཞན་ཡང་ཐེག་པ་ཆེན་པོས་བགྲོད་པ་གཞན་གྱི་དྲིང་མི་འཇོག་པ་རྣམས་ལ་ཆོས་ལ་བདག་མེད་པའི་སེམས་སྐྱེའོ།། 
དེ་ཅིའི་ཕྱིར་ཞེ་ན།
འདི་ལྟར་དེ་དག་སྔོན་སྤྱད་པ་སྤྱོད་ཅིང་ཕུང་པོའི་གནས་རྣམ་པར་འཇིག་པ་ན་ངོ་བོ་ཉིད་ཡོངས་སུ་ཤེས་པའི་ཕྱིར་སྒྱུ་མ་དང་།
སྨིག་རྒྱུ་དང་།
གཟུགས་བརྙན་དང་།
བྲག་ཅ་དང་།
མགལ་མེའི་འཁོར་ལོ་དང་།
དྲི་ཟའི་གྲོང་ཁྱེར་ལྟ་བུའི་འདུ་ཤེས་སྐྱེས་སོ།། 
གསང་བ་པའི་བདག་པོ་དེའི་ཕྱིར་དེ་དག་གི་སེམས་ཀྱི་དབང་དུ་བྱས་པས་ཆོས་ལ་བདག་མེད་པ་ཉིད་ཀྱང་སྤང་བར་བྱ་སྟེ།
རང་གི་སེམས་ནི་གཟོད་མ་ནས་མ་སྐྱེས་པའོ།། 
དེ་ཅིའི་ཕྱིར་ཞེ་ན།
གསང་བ་པའི་བདག་པོ་ངོ་བོ་ཉིད་ཡོངས་སུ་ཤེས་པའི་ཕྱིར་སེམས་ལ་སྔོན་གྱི་མཐའ་དང་།
ཕྱི་མའི་མཐའ་མི་དམིགས་ཏེ།
རྣལ་འབྱོར་པ་དག་འདི་ཡང་བསྐལ་པ་གཉིས་ཀྱིས་འདའ་བར་བྱེད་དོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ།
བསྐལ་པ་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་བསགས་པ་རྣམས་ལ་ཤེས་རབ་དང་ཐབས་དཔག་ཏུ་མེད་པས་ཡོངས་སུ་བཟུང་བ།
ལྷ་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་ཕྱག་བྱས་པ།
ཉན་ཐོས་དང་།
རང་སངས་རྒྱས་ཐམས་ཅད་ཀྱིས་ལས་ཡང་དག་པར་འདས་པ།
བརྒྱ་བྱིན་དང་།
ཚངས་པའི་དབང་པོ་དང་།
ཉེ་དབང་ལ་སོགས་པས་ཕྱག་བྱས་པ་འདི་ལྟ་སྟེ།
སྟོང་པ་ཉིད་ཀྱི་ངོ་བོ་ཉིད་རྫས་མེད་པ།
མཚན་ཉིད་མེད་པ།
མཚན་མ་མེད་པ།
སྤྲོས་པ་ཐམས་ཅད་ལས་འདས་པ།
ནམ་མཁའ་ལྟར་དཔག་ཏུ་མེད་པ།
ཆོས་ཐམས་ཅད་ཀྱི་གོ་སྐབས་སུ་གྱུར་པ།
འདུས་བྱས་དང་འདུས་མ་བྱས་ཀྱི་ཁམས་དང་བྲལ་བ།
ལས་དང་བྱ་བ་མེད་པ།
མིག་དང་།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་དང་བྲལ་བ་ཤིན་ཏུ་ངོ་བོ་ཉིད་མེད་པའི་སེམས་སྐྱེ་སྟེ།
གསང་བ་པའི་བདག་པོ་འདི་ནི་བྱང་ཆུབ་ཀྱི་སེམས་དང་པོ་ཞེས་རྒྱལ་བ་རྣམས་ཀྱིས་གསུངས་སོ།། 
དེ་དག་ཉོན་མོངས་ལས་ལས་གྲོལ།། 
ལས་དང་ཉོན་མོངས་ལྡན་པའང་ཡིན།། 
དེ་དག་འཇིག་རྟེན་སྦྱིན་གནས་ཏེ།། 
དེ་དག་རྟག་མཆོད་རི་མོར་བྱ།། 
གསང་བ་པའི་བདག་པོ་གཞན་ཡང་།
མོས་པ་ཡིས་ནི་སྤྱོད་པའི་ས།། 
སེམས་གསུམ་རྣམ་པར་སྒོམ་པ་སྟེ།། 
ཕ་རོལ་ཕྱིན་རྣམས་སྤྱོད་པ་དང་།། 
བསྡུ་བ་དག་ནི་བཞི་པོ་ཡིས།། 
མོས་པའི་ས་ནི་མཚུངས་པ་མེད།། 
དཔག་ཏུ་མེད་ཅིང་བསམ་མི་ཁྱབ།། 
དཔག་མེད་ཡེ་ཤེས་འབྱུང་བ་ནི།། 
སེམས་བཅུ་དག་གིས་འཐོབ་པར་འགྱུར།། 
ངས་གང་ཅུང་ཟད་བརྗོད་པ་ནི།། 
ཐམས་ཅད་འདི་ཡིས་འཐོབ་པར་འགྱུར།། 
དེ་ཕྱིར་ཐམས་ཅད་མཁྱེན་པ་ཡིས།། 
མོས་པ་ཞེས་ནི་བྱ་བར་བཤད།། 
བློ་ལྡན་བསྐལ་པ་གཅིག་གིས་ནི།། 
ས་ལས་ཡང་དག་འདའ་བར་འགྱུར།། 
འདི་ཡི་ཡང་ནི་བཞི་ཆ་ཡིས།། 
མོས་པ་ལས་ཀྱང་འདའ་བར་འགྱུར།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
མགོན་པོ་ཁྱབ་བདག་ཁྱོད་ཀྱིས་ནི།། 
སེམས་ཀྱི་མཚན་ཉིད་བསྟན་ལགས་ན།། 
དབུགས་འབྱིན་རྣམ་པ་དུ་ཐོབ་ནས།། 
མཆོག་སྐྱེས་དེ་དག་དབུགས་ཕྱིན་འགྱུར།། 
དེ་སྐད་གསོལ་ནས་བཅོམ་ལྡན་འདས།། 
རྣམ་པར་སྣང་མཛད་ཆེན་པོ་ཡིས།། 
དེ་ཚེ་ཕྱག་ན་རྡོ་རྗེ་ལ།། 
ཡིད་བསྡུས་འདི་ནི་ཉོན་ཅེས་གསུངས།། 
གསང་བ་པའི་བདག་པོ་དེ་ལ་ནམ་བྱིས་པ་སོ་སོའི་སྐྱེ་བོ་དག་མི་དགེ་བའི་ལས་སྤངས་ཏེ་དགེ་བའི་ལས་བྱེད་པ་དེའི་ཚེ་དགེ་བས་དབུགས་ཕྱིན་པ་ཡིན་ནོ།། 
ནམ་བདག་གི་དེ་ཁོ་ན་ཉིད་ཡང་དག་པ་ཅི་ལྟ་བ་བཞིན་དུ་རབ་ཏུ་ཤེས་པ་དེའི་ཚེ་བདག་ལ་བརྟེན་ནས་དབུགས་ཕྱིན་པ་ཡིན་ནོ།། 
ནམ་ཕུང་པོ་ཡོངས་སུ་གཟུང་བ་བྱས་ཏེ་རང་གི་ངོ་བོ་ཉིད་ལ་རྣམ་པར་དཔྱད་ནས་བདག་ལ་བརྟེན་པ་ཡོངས་སུ་གཏོང་བ་དེའི་ཚེ་བདག་མེད་པས་དབུགས་ཕྱིན་པ་ཡིན་ནོ།། 
ནམ་ཕུང་པོ་རྣམས་སྤངས་ནས་ཆོས་ཀྱི་དམིགས་པ་ལ་གནས་པ་དེའི་ཚེ་ཆོས་ཀྱི་དབུགས་ཕྱིན་པ་ཡིན་ནོ།། 
ནམ་ཆོས་རྣམས་སྤངས་ནས་མི་སྐྱེ་བ་ལ་གནས་པ་དེའི་ཚེ་ཆོས་ལ་བདག་མེད་པས་དབུགས་ཕྱིན་པ་ཡིན་ནོ།། 
ནམ་ཕུང་པོ་དང་།
ཁམས་དང་།
སྐྱེ་མཆེད་ཐམས་ཅད་དང་།
གཟུང་བ་དང་།
འཛིན་པ་དང་།
བདག་དང་སྲོག་ལ་སོགས་པ་དང་།
ཆོས་དང་མི་སྐྱེ་བདག་ཀྱང་སྟོང་པ་ཉིད་ཀྱི་ངོ་བོ་ཉིད་དུ་ཡང་ངོ་བོ་ཉིད་མེད་དོ་ཞེས་སྟོང་པའི་ཡེ་ཤེས་སྐྱེས་པ་དེའི་ཚེ་ཆོས་ཐམས་ཅད་ཀྱི་ངོ་བོ་ཉིད་མཉམ་པ་ཉིད་ཀྱིས་དབུགས་ཕྱིན་པ་ཡིན་ནོ།། 
གསང་བ་པའི་བདག་པོ་དེའི་ཚེ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་བཞི་བཅུས་རྟེན་ཅིང་འབྲེལ་པར་འབྱུང་བ་རྣམས་བསྒོམས་ཏེ་གསང་སྔགས་ཀྱི་ཚུལ་རྟོགས་པར་ཁོང་དུ་ཆུད་པར་འགྱུར་རོ།། 
བཅུ་གང་ཞེ་ན།
འདི་ལྟ་སྟེ།
སྒྱུ་མ་དང་།
སྨིག་རྒྱུ་དང་།
རྨི་ལམ་དང་།
གཟུགས་བརྙན་དང་།
དྲི་ཟའི་གྲོང་ཁྱེར་དང་།
བྲག་ཅ་དང་།
ཆུ་ཟླ་དང་།
ཆུའི་ཆུ་བུར་དང་།
འཁྲུལ་པ་དང་།
མགལ་མེའི་འཁོར་ལོ་ལྟ་བུར་རྣམ་པར་བསྒོམ་མོ།། 
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་འདི་ལྟར་སོ་སོར་བརྟག་པར་བྱ་སྟེ།
དེ་ལ་སྒྱུ་མ་གང་ཞེ་ན།
འདི་ལྟ་སྟེ།
སྨན་དང་སྔགས་ཀྱི་སྦྱོར་བ་བྱེད་པ་དག་གི་སྦྱོར་བ་ལས་དངོས་པོ་རྣམ་པ་ཐ་དད་པ་སྣ་ཚོགས་མིག་དང་ཡིད་འཕྲོག་པ་སྔོན་མ་མཐོང་བ་དག་ཀྱང་སྟོན་ཏེ།
དེ་དག་ནི་ཕན་ཚུན་ཕྱོགས་བཅུར་འགྲོ་བ་དང་འོང་བ་མེད་དོ།། 
དེ་ཅིའི་ཕྱིར་ཞེ་ན།
སྒྱུ་མ་ནི་རང་བཞིན་གྱིས་སྟོང་པའི་ཕྱིར་ཏེ།
དེ་བཞིན་དུ་གསང་སྔགས་སྦྱོར་བར་བྱེད་པ་དག་གི་སྦྱོར་བ་ལས་ཐམས་ཅད་འབྱུང་ངོ།། 
གསང་བ་པའི་བདག་པོ་གཞན་ཡང་སྨིག་རྒྱུ་ནི་རང་བཞིན་གྱིས་སྟོང་པ་སྟེ།
དེ་ཡང་འདུ་ཤེས་ཀྱི་ཐ་སྙད་དུ་འདོགས་ཤིང་ཐ་སྙད་ཀྱང་སྒྲུབ་པར་བྱེད་དོ།། 
དེ་བཞིན་དུ་འདུ་ཤེས་འདི་ཡང་གསང་སྔགས་སོ་ཞེས་ཐ་སྙད་དུ་འདོགས་ཤིང་ཐ་སྙད་ཀྱང་སྒྲུབ་པར་བྱེད་དོ།། 
གསང་བ་པའི་བདག་པོ་གཞན་ཡང་རྨི་ལམ་ན་བདག་ཉིད་ཉིན་གཅིག་དང་།
སྐད་ཅིག་དང་།
ཡུད་ཙམ་དང་།
ལོ་ལ་སོགས་པར་འདུག་ཅིང་བདེ་བ་དང་སྡུག་བསྔལ་རྣམ་པ་མང་པོ་མྱོང་བར་མཐོང་ལ།
སད་ན་ཅི་ཡང་མི་མཐོང་བ་དེ་བཞིན་དུ་གསང་སྔགས་ཀྱི་ཚུལ་འདི་ཡང་རྨི་ལམ་ལྟ་བུར་ཁོང་དུ་ཆུད་པར་བྱའོ།། 
གསང་བ་པའི་བདག་པོ་གཞན་ཡང་གསང་སྔགས་ཀྱི་དངོས་གྲུབ་འབྱུང་བ་ནི་གཟུགས་བརྙན་ལྟ་བུར་རིག་པར་བྱ་སྟེ།
དཔེར་ན་གདོང་དང་མེ་ལོང་ལ་བརྟེན་ནས་བཞིན་གྱི་གཟུགས་བརྙན་འབྱུང་བ་ལྟར།
གསང་སྔགས་ཀྱི་དངོས་གྲུབ་ཀྱང་དེ་དང་འདྲ་བར་རིག་པར་བྱའོ།། 
གསང་བ་པའི་བདག་པོ་གཞན་ཡང་གྲུབ་པའི་གནས་ནི།
དྲི་ཟའི་གྲོང་ཁྱེར་ལྟ་བུར་བལྟའོ།། 
གསང་བ་པའི་བདག་པོ་གཞན་ཡང་གསང་སྔགས་ཀྱི་སྒྲ་ནི་བྲག་ཅ་ལྟ་བུར་རིག་པར་བྱ་སྟེ།
དཔེར་ན་སྒྲ་ལ་བརྟེན་ནས་བྲག་ཅ་འབྱུང་བ་ལྟར་གསང་སྔགས་ཀྱི་ཚུལ་འདི་ཡང་དེ་དང་འདྲ་བར་རིག་པར་བྱའོ།། 
གསང་བ་པའི་བདག་པོ་གཞན་ཡང་ཟླ་བ་ཤར་ན་ཆུའི་ནང་དུ་གཟུགས་བརྙན་མཐོང་ནས་ཆུ་ཟླ་ཞེས་བརྗོད་པ་དེ་བཞིན་དུ་སྔགས་པ་དེ་ཉིད་ཀྱང་ཆུ་ཟླ་བཞིན་དུ་རིག་སྔགས་འཆང་ཞེས་བརྗོད་དོ།། 
གསང་བ་པའི་བདག་པོ་གཞན་ཡང་།
ཅི་ལྟར་ཆར་པ་བབ་པ་ན།
ཆུ་ཡི་ཆུ་བུར་རྣམས་འབྱུང་བ།། 
དེ་བཞིན་གསང་སྔགས་གྲུབ་པ་ཡི།། 
སྤྲུལ་པ་རྣམ་པ་སྣ་ཚོགས་འདོད།། 
གསང་བ་པའི་བདག་པོ་གཞན་ཡང་།། 
སེམས་ཅན་མེད་ཅིང་སྲོག་དང་ནི།། 
བྱེད་པ་པོ་ཡང་མེད་པ་སྟེ།། 
དངོས་པོ་ཐམས་ཅད་སྟོང་པ་ལ།། 
འཁྲུལ་པ་ཁོ་ན་སྣང་བར་ཟད།། 
གསང་བ་པའི་བདག་པོ་གཞན་ཡང་།
ཅི་ལྟར་འགའ་ཞིག་བདག་ཉིད་ཀྱི།། 
ལག་ན་མགལ་མེ་ཐོགས་ནས་ནི།། 
བསྐོར་ན་འཁོར་ལོ་ལྟར་སྣང་བ།། 
དེ་བཞིན་སྟོང་པ་དག་ལས་འབྱུང་།། 
གསང་བ་པའི་བདག་པོ།
འདི་ནི་ཐེག་པ་ཆེན་པོའི་གཞི།
མི་མཉམ་པ་དང་མཉམ་པའི་གཞི།
ངེས་པའི་གཞི།
ཡང་དག་པར་རྫོགས་པའི་སངས་རྒྱས་ཀྱི་གཞི།
མཐར་གྱིས་ཐེག་པ་ཆེན་པོ་ལ་འཛེག་པའི་གཞི་སྟེ།
ཡེ་ཤེས་སྣ་ཚོགས་ཆེར་འབྱུང་བ།། 
ནོར་གྱི་དབྱིག་འདི་ཤེས་ན་ནི།། 
ཀུན་གྱི་སེམས་ཀྱི་བྱེ་བྲག་ཀྱང་།། 
ཅི་བཞིན་ཡང་དག་རབ་ཏུ་ཤེས།། 
བཅོམ་ལྡན་འདས་རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
སེམས་ཀྱི་ཁྱད་པར་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཉིད་ཀྱིས་མངོན་པར་རྫོགས་པར་སངས་རྒྱས་པའི་ཆོས་ཀྱི་དབྱིངས་བསམ་གྱིས་མི་ཁྱབ་པ།
སེམས་ཀྱིས་ལས་ཡང་དག་པར་འདས་པ།
བཅོམ་ལྡན་འདས་ཀྱིས་ཐབས་དང་ཚུལ་སྣ་ཚོགས་དག་གིས་བསམ་པ་དང་མོས་པ་ཅི་ལྟ་བ་བཞིན་དུ་སེམས་ཅན་རྣམས་ལ་བསྟན་པ་དེ་ནི་ངོ་མཚར་ཆེ་ལགས་སོ།། 
བཅོམ་ལྡན་འདས་ཡང་གསང་སྔགས་སྤྱོད་པའི་ཚུལ་སྙིང་རྗེ་ཆེན་པོའི་སྙིང་པོ་འབྱུང་བ་དཀྱིལ་འཁོར་གྱི་རྒྱལ་པོ་ཆེན་པོ་ཡོངས་སུ་རྫོགས་པར་བགྱི་བ་བཤད་དུ་གསོལ།
དེ་ནི་མ་འོངས་པའི་དུས་ན་སེམས་ཅན་མང་པོ་དག་གི་དོན་དང་ཕན་པ་དང་བདེ་བར་འགྱུར་ལགས་སོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ལ་གཟིགས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་དཀྱིལ་འཁོར་སྤྱོད་པའི་ཚུལ་བསྟན་པའི་ཆོས་ཀྱི་རྣམ་གྲངས།
ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པར་བྱེད་པ་ཉོན་ཅིག།
དེ་ནས་བཅོམ་ལྡན་འདས་རྣམ་པར་སྣང་མཛད་ཆོས་ཀྱི་དབྱིངས་ཀྱི་དགོངས་པ་མ་རྫོགས་ཤིང་།
སེམས་ཅན་གྱི་ཁམས་མ་ལུས་པ་བསྒྲལ་བར་དམ་བཅའ་བ་མཛད་པས།
དེ་བཞིན་གཤེགས་པས་ཐམས་ཅད་དང་ཐབས་ཅིག་ཡང་དག་པར་མོལ་ནས་སྙིང་རྗེ་ཆེན་པོའི་སྙིང་པོ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་སྐུའི་ཡན་ལག་ཐམས་ཅད་ནས་དེ་བཞིན་གཤེགས་པའི་སྐུས་སེམས་དང་པོ་བསྐྱེད་པ་ནས་བཟུང་སྟེ།
ས་བཅུ་པའི་བར་དུ་སེམས་ཅན་ལ་ཕན་པའི་དོན་མཛད་པ་རྣམས་བྱུང་ངོ།། 
བྱུང་ནས་ཀྱང་ཕྱོགས་བཅུ་ཀུན་ཏུ་བསྐོར་ཏེ་སླར་ལོག་ནས་བཅོམ་ལྡན་འདས་ཀྱི་སྐུའི་ནང་རང་གི་གནས་སུ་ཞུགས་སོ།། 
དེ་ནས་ཡང་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་དཀྱིལ་འཁོར་རྣམ་པར་དགོད་པ་ཉོན་ཅིག།
རེ་ཞིག་དང་པོར་སློབ་དཔོན་ཡིད་བྱང་ཆུབ་ཀྱི་སེམས་ལ་ཞུགས་པ།
ཤེས་རབ་དང་ལྡན་པ།
བརྟན་པ་སྙིང་རྗེ་ཅན།
སྒྱུ་རྩལ་དག་ལ་མཁས་པ།
ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལ་རྟག་ཏུ་མཁས་པ།
ཐེག་པ་གསུམ་གྱི་ཁྱད་པར་ཤེས་པ།
གསང་སྔགས་ཀྱི་དེ་ཁོ་ན་ཉིད་ཀྱི་དོན་ལ་མཁས་པ།
བསམ་པ་ཤེས་པ།
སངས་རྒྱས་དང་བྱང་ཆུབ་སེམས་དཔའ་རྣམས་ལ་དད་པ་དཀྱིལ་འཁོར་བྲི་བའི་ལས་བྱེད་པར་གནང་ཞིང་དབང་བསྐུར་བ།
རིགས་བཙུན་གསང་སྔགས་སྤྱོད་པ་ལ།། 
མངོན་པར་བརྩོན་ཞིང་གཏན་ལ་ཕབ།། 
སྦྱོར་ལ་མཁས་ཤིང་ཟུང་ཐུབ་ལ།། 
བྱང་ཆུབ་སེམས་ལ་རྣམ་པར་གནས།། 
གསང་བ་པའི་བདག་པོ་སློབ་དཔོན་དེ་ལྟ་བུ་ནི་རྒྱལ་བའི་སྲས་ཡིན་ཏེ།
སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་རབ་ཏུ་བསྔགས་སོ།། 
གསང་བ་པའི་བདག་པོ་དེ་ལ་སློབ་དཔོན་ལ་གཞན་གྱིས་གསོལ་བ་བཏབ་ཀྱང་རུང་།
ཡང་ན་བདག་གིས་སེམས་ཅན་དག།
སྣོད་དུ་རུང་ཞིང་ཉེས་བྲལ་བ།། 
མོས་མང་བརྟན་ལ་དད་པ་ཅན།། 
གཞན་ལ་ཕན་དགའ་མཐོང་ནས་ནི།། 
དེ་ལྟ་བུ་ཡི་སློབ་མ་དེ།། 
ཤེས་ནས་སློབ་དཔོན་བདག་ཉིད་ཀྱིས།། 
མ་གསོལ་བར་ནི་དེ་བོས་ཏེ།། 
ཕན་འདོད་ཕྱིར་ནི་འདི་སྐད་བྱ།། 
ཁྱོད་ནི་ཚུལ་ཆེན་སྣོད་ཡིན་གྱིས།། 
བུ་ཚུར་ཐེག་པ་ཆེན་པོ་ཡི།། 
གསང་སྔགས་སྤྱོད་ཚུལ་ཆོ་ག་ནི།། 
ཁྱོད་ལ་ཡང་དག་བསྟན་པར་བྱ།། 
རྫོགས་པའི་སངས་རྒྱས་གང་འདས་དང་།། 
དེ་བཞིན་གང་དག་མ་བྱོན་དང་།། 
ད་ལྟར་བྱུང་བའི་མགོན་པོ་རྣམས།། 
འགྲོ་ལ་ཕན་ཕྱིར་བཞུགས་པ་དག།
དེ་དག་ཀུན་གྱིས་གསང་སྔགས་ཀྱི།། 
ཆོ་ག་མཆོག་བཟང་འདི་མཁྱེན་ནས།། 
དཔའ་བོས་བྱང་ཆུབ་ཤིང་དྲུང་དུ།། 
ཐམས་ཅད་མཁྱེན་པ་མཚན་མེད་བརྙེས།། 
གསང་སྔགས་སྦྱོར་བ་མཉམ་མེད་དེ།། 
ཤཱཀྱ་སེང་གེ་སྐྱོབ་པ་ཡིས།། 
བདུད་སྡེ་ཤིན་ཏུ་མི་བཟད་པ།། 
དཔུང་ཆེན་དག་ཀྱང་དེ་ཡིས་བཅོམ།། 
དེ་བས་ཀུན་མཁྱེན་ཐོབ་བྱའི་ཕྱིར།། 
བུ་ཡིས་བློ་གྲོས་འདི་གྱིས་ཤིག།
སྙིང་རྗེ་གྱུར་པའི་ཡིད་ཀྱིས་ནི།། 
དེ་ལྟར་ལན་མང་གཟེངས་བསྟོད་དེ།། 
སློབ་མ་དེ་བརྟན་ཤེས་ནས་ནི།། 
ས་གཞི་ལེགས་པར་ཡོངས་བརྟག་བྱ།། 
མེ་ཏོག་འབྲས་བུ་ལྡན་པའི་རི།། 
གཙང་ཞིང་ཡིད་འོང་ཆུ་ཡི་གནས།། 
དེ་དག་དཀྱིལ་འཁོར་བྲི་བ་ཡི།། 
ལས་ལ་སངས་རྒྱས་ཀུན་གྱིས་བསྔགས།། 
གང་ན་འབབ་ཆུ་མང་པོ་དག།
ངང་པ་བཞད་ཀྱིས་བརྒྱན་ཡོད་པ།། 
དེར་ནི་སྔགས་པ་བློ་ཅན་གྱིས།། 
སྙིང་རྗེ་འབྱུང་བའི་དཀྱིལ་འཁོར་བྲི།། 
སངས་རྒྱས་རྣམས་དང་རང་མགོན་དང་།། 
དེ་བཞིན་རྒྱལ་བའི་ཉན་ཐོས་ཀྱིས།། 
ས་ཕྱོགས་གང་དག་བསྙེན་པ་ནི།། 
དེ་དག་ཐུབ་པས་རྟག་ཏུ་བསྔགས།། 
ཕྱོགས་གཞན་རྣམ་པ་སྣ་ཚོགས་པ།། 
ལྷ་ཁང་ཀུན་དགའ་བཟང་པོ་དང་།། 
ཁྱིམ་དང་ཡང་ཐོག་ཉམས་དགའ་དང་།། 
མཚེའུ་དང་སྐྱེད་མོས་ཚལ་མཛེས་དང་།། 
མཆོད་རྟེན་གྲ་གང་བ་ལང་ལྷས།། 
འབབ་ཆུ་འདུས་པའི་མདོ་དག་དང་།། 
ལྷ་ཡི་གནས་རྣམས་ཐམས་ཅད་དང་།། 
དེ་བཞིན་ཁང་པ་སྟོང་པར་ཡང་།། 
སློབ་མ་དག་ལ་ཕན་འདོད་ཕྱིར།། 
ནན་ཏན་དུ་ནི་དཀྱིལ་འཁོར་བྲི།། 
ཡང་ན་ཡིད་དུ་འོང་བའི་ས།། 
གང་ཡང་རུང་བར་བྲི་བར་བྱ།། 
གསང་བ་པའི་བདག་པོ་དེ་ལ་ས་གཞི་ཡོངས་སུ་སྤྱད་པར་བྱ་བ་ནི།
རྡོ་དང་།
བོང་པ་དང་།
གྱོ་མོ་དང་།
གསེག་མ་མེད་ཅིང་སྐྲ་དང་།
ཕུབ་མ་དང་།
སོལ་བ་དང་།
ཐལ་བ་དང་།
ཚེར་མ་དང་།
རུས་པ་དང་།
སྡོང་དུམ་དང་།
ཟུག་རྔུ་བསལ་བ།
གྲོག་སྦུར་དང་།
སྲིན་བུ་དང་།
སྲོག་ཆགས་མེད་ཅིང་ཉེས་པ་ཐམས་ཅད་སྤངས་པའི་གནས་ནི་ལྷ་རྣམས་ལ་རབ་ཏུ་ཤིས་སོ།། 
དེ་ལ་ཚེས་གྲངས་དང་།
རྒྱུ་སྐར་དང་།
གཟའ་དང་།
བྱེད་པ་དང་།
ཡུད་ཙམ་བཟང་པོའི་མཚན་མ་དང་ལྡན་པའི་ཉི་མ་ལ་སྔ་དྲོའི་དུས་ཀྱི་ཚེ་ལྟས་བཟང་པོས་མཚོན་པ་ལ་དེ་བཞིན་གཤེགས་པ་ཐམས་ཅད་ལ་ཕྱག་བྱས་ཏེ།
སའི་ལྷ་མོ་ལ་སྦྲན་པའི་ཚིགས་སུ་བཅད་པ་གཉིས་བསྒྲག་པར་བྱའོ།། 
སངས་རྒྱས་སྐྱོབ་པ་ཐམས་ཅད་ཀྱི།། 
སྤྱོད་པའི་ཚུལ་གྱི་ཁྱད་པར་གྱི།། 
ས་དང་ཕ་རོལ་ཕྱིན་དག་ལ།། 
ལྷ་མོ་ཁྱོད་ནི་དཔང་དུ་གྱུར།། 
ཤཱཀྱ་སེང་གེ་སྐྱོབ་པ་ཡིས།། 
ཇི་ལྟར་བདུད་ཀྱི་སྡེ་བཅོམ་པ།། 
དེ་བཞིན་བདག་གིས་བདུད་ལས་ནི།། 
རྒྱལ་བར་བྱ་སྟེ་དཀྱིལ་འཁོར་བྲི།། 
ས་ལ་ལག་པས་རེག་བྱས་ཤིང་།། 
དེ་ལྟར་ལན་མང་སྦྲན་ནས་ནི།། 
པུས་མོ་གཉིས་ནི་སར་བཙུགས་ནས།། 
མེ་ཏོག་སྤོས་ཀྱིས་མཆོད་པ་བྱ།། 
མཆོད་ནས་སྔགས་པས་དེ་ནས་ནི།། 
དེ་བཞིན་གཤེགས་ལ་ཕྱག་འཚལ་ཏེ།། 
དེ་ནས་ཆོ་ག་འདི་དག་གིས།། 
མཁས་པས་ས་གཞི་སྦྱང་བར་བྱ།། 
དེ་ནས་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་ལ་གཏུགས་ཏེ།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
སངས་རྒྱས་མཚན་མ་མི་མངའ་སྟེ།། 
ཆོས་ཀྱི་སྐུ་ལ་རྣམ་པར་བཞུགས།། 
མཚན་མེད་འདུས་མ་བྱས་པ་ཡི།། 
མཚུངས་པ་མེད་པའི་ཆོས་སྟོན་ན།། 
དཔའ་བོ་ཆེན་པོ་ཅི་སླད་དུ།། 
མཚན་མར་བཅས་པའི་ཆོ་ག་འདི།། 
གསང་སྔགས་སྤྱད་པ་བསྟན་པར་མཛད།། 
འདི་ནི་ཆོས་ཉིད་ཚུལ་མ་ལགས།། 
དེ་སྐད་གསོལ་ནས་བཅོམ་ལྡན་འདས།། 
རྣམ་པར་སྣང་མཛད་ཆེན་པོ་ཡིས།། 
དེ་ཚེ་ཕྱག་ན་རྡོ་རྗེ་ལ།། 
ཆོས་ཀྱི་མཚན་ཉིད་འདི་ཉོན་གསུངས།། 
ཆོས་ནི་རྟོག་དང་བྲལ་བ་སྟེ།། 
ཀུན་རྟོག་ཐམས་ཅད་སྤངས་པ་ཡིན།། 
དེ་ལ་སེམས་དང་སེམས་བྱུང་གི།། 
རྟོག་པ་རབ་ཏུ་སྤོང་བར་འགྱུར།། 
ང་ཡིས་ཆོས་མངོན་སངས་རྒྱས་པ།། 
དེ་ནི་མཁའ་ལས་བྱུང་བ་སྟེ།། 
ལོག་པར་རྟོག་པའི་སྤྱོད་ཡུལ་བ།། 
བྱིས་པ་རྣམས་ཀྱིས་མི་ཤེས་སོ།། 
ཡུལ་དུས་མཚན་མ་ལ་སོགས་པ།། 
མུན་གྱིས་བསྒྲིབས་པ་རྣམས་འདོད་དེ།། 
དེ་དག་གཟུང་བར་བྱ་བའི་ཕྱིར།། 
ཆོ་ག་འདི་ཡང་བརྗོད་པ་ཡིན།། 
ཡུལ་མེད་དུས་ཀྱང་མེད་པ་སྟེ།། 
བྱ་བ་མེད་ཅིང་བྱེད་པ་ཡང་།། 
ཆོས་རྣམས་ཀུན་ལ་ཡོང་མེད་དེ།། 
ཆོས་རྣམས་ཉི་ཚེ་འབའ་ཞིག་གོ།། 
གསང་བའི་བདག་པོ་འོན་ཀྱང་ནི།། 
སེམས་ཅན་དག་ནི་བློ་ཞན་ཅིང་།། 
བྱ་བ་ཙམ་གྱིས་རྨོངས་པ་དག།
དངོས་པོའི་དོན་ལ་ཆགས་པ་རྣམས།། 
མ་འོངས་དུས་ན་འབྱུང་བར་འགྱུར།། 
འདི་ལྟའི་ཚུལ་ནི་མི་ཤེས་པས།། 
ཡུལ་དང་དུས་དང་བྱ་བ་ལས།། 
དགེ་དང་མི་དགེའི་མཚན་མ་ཡིས།། 
རྨོངས་པ་འབྲས་བུ་འདོད་བྱེད་དེ།། 
སེམས་དཔའ་ཆེན་པོ་དེ་དག་ཕྱིར།། 
ཆོ་ག་འདི་ནི་བརྗོད་པ་ཡིན།། 
གསང་བ་པའི་བདག་པོ་དེ་ལ་ཅི་སྐད་བསྟན་པའི་གནས་གང་ཡང་རུང་བར་ས་གཞི་རབ་ཏུ་འཐས་པར་བཅགས་ཏེ།
བའི་ལྕི་བ་ས་ལ་མ་ལྷུང་བ་དང་བའི་གཅིན་དུ་བསྲེས་པས་བྱུག་གོ།། 
དེ་ནས་སྔགས་འདིས་བསང་གཏོར་བྱས་ཏེ་བསྔགས་སོ།། 
ན་མཿ་ས་མནྟ་བུདྡྷཱ་ནཱཾ།
ཨ་པྲ་ཏི་ས་མེ།
ག་ག་ན།
ས་མ་ཏཱ་ནུ་ག་ཏེ།
པྲ་ཀྲྀ་ཏི།
བི་ཤུདྡྷེ།
དྷརྨྨ་དྷཱ་ཏུ་བི་ཤོ་དྷ་ནི་སྭཱཧཱ།
དེ་ཡི་འོག་ཏུ་སྔགས་པ་ནི།། 
ལངས་ནས་དེ་ཡི་དབུས་སུ་ང་།། 
པདྨ་དཀར་པོའི་གདན་ལ་བཞུགས།། 
ཐོར་ཚུགས་དང་ནི་དབུ་རྒྱན་འཆང་།། 
འོད་ཟེར་ཁ་དོག་སྣ་ཚོགས་པས།། 
ཀུན་ནས་ཡོངས་སུ་བསྐོར་བར་བསམ།། 
དེ་ནས་རྫོགས་པའི་སངས་རྒྱས་བཞི།། 
བློ་དང་ལྡན་པས་ཕྱོགས་སུ་བསམ།། 
དེ་བཞིན་གཤེགས་པ་རིན་ཆེན་ཏོག།
ཉི་མ་འཆར་ཀ་ལྟ་བུར་བསམ།། 
ལྷོ་རུ་རྒྱལ་བ་དཔའ་བོ་ནི།། 
མེ་ཏོག་ཀུན་རྒྱས་ཞེས་བྱ་བ།། 
གསེར་གྱི་ཁ་དོག་འབར་བར་བཅས།། 
ཉེས་པ་བཅོམ་པ་ཏིང་འཛིན་གནས།། 
བྱང་ཕྱོགས་སུ་ནི་མི་འཁྲུགས་པ།། 
ནད་དང་བྲལ་བ་ཏིང་འཛིན་གནས།། 
ནུབ་ཕྱོགས་འོད་དཔག་མེད་པ་སྟེ།། 
རྒྱལ་བ་ལྔ་པོ་འདི་རྣམས་ནི།། 
བསམས་ཏེ་དེ་ནས་སྔགས་པ་ཡིས།། 
རྒྱལ་བའི་གནས་དབུས་འདུག་ནས་སུ།། 
མི་གཡོ་བདག་ཉིད་ཆེན་པོའམ།། 
ཡང་ན་འཇིག་རྟེན་གསུམ་རྒྱལ་གྱི།། 
གསང་སྔགས་དོན་ཀུན་སྒྲུབ་པ་ཡིས།། 
ས་ནི་ཡོངས་སུ་གཟུང་བར་བྱ།། 
དབུས་སུ་དཀྱིལ་འཁོར་བཟང་པོ་དག།
ཙནྡན་དག་གིས་བྱ་བ་ནི།། 
དང་པོ་གཅིག་ནི་ང་ཡི་ཡིན།། 
གཉིས་པ་སྐྱོབ་པ་ཐམས་ཅད་ཀྱིའོ།། 
གསུམ་པ་དེ་དང་མཉམ་བྱ་བ།། 
ཐེ་ཙོམ་མེད་པར་ཡུམ་གྱི་ཡིན།། 
བཞི་པ་ལག་ན་པདྨའི་སྟེ།། 
ལྔ་པ་ཕྱག་ན་རྡོ་རྗེའི་ཕྱིར།། 
དྲུག་པ་མི་གཡོ་མགོན་གྱི་སྟེ།། 
མ་ཟད་འོག་ཏུ་ལེགས་པར་བྱ།། 
དེ་བཞིན་གཤེགས་རྣམས་རྗེས་དྲན་ནས།། 
མེ་ཏོག་སྤོས་ལ་སོགས་ཕུལ་ཏེ།། 
མཉམ་པར་བཞག་ནས་གུས་པ་རུ།། 
ཚིག་ཏུ་འདི་སྐད་སྨྲ་བར་བྱ།། 
མགོན་པོ་ཐུགས་རྗེའི་བདག་ཉིད་ཅན།། 
ཐམས་ཅད་བདག་ལ་དགོངས་སུ་གསོལ།། 
སྲས་བཅས་སང་གི་གདུགས་འདས་ནས།། 
ས་གཞི་ཡོངས་སུ་གཟུང་བ་མཛོད།། 
དེ་སྐད་ཀྱི་ནི་ཚིག་སྨྲས་ནས།། 
གསང་སྔགས་འདི་ནི་བརྗོད་པར་བྱ།། 
ན་མཿ་ས་མནྟ་བུདྡྷཱ་ནཱྃ།
སརྦྦ་ཏ་ཐཱ་ག་ཏཱ་དྷིཥྛཱ་ནཱ་དྷིཥྛ་ཏེ།
ཨ་ཙ་ལེ།
བི་མ་ལེ་སྨ་ར་ཎེ།
པྲ་ཀྲྀ་ཏི་པ་རི་ཤུདྡྷེ་སྭཱ་ཧཱ།
དེ་ནས་སྔགས་པ་ལངས་ནས་སུ།། 
སྙིང་རྗེར་གྱུར་པའི་ཡིད་ཀྱིས་ནི།། 
ནུབ་ཀྱི་ཕྱོགས་སུ་གནས་ནས་སུ།། 
ནང་གི་བདག་ཉིད་རྣམ་དག་པས།། 
བྱང་ཆུབ་སེམས་ནི་སེམས་བྱེད་ཅིང་།། 
དེ་ཉིད་དུ་ནི་ཉལ་བར་བྱ།། 
དེ་ནས་སྔགས་པས་རྨི་ལམ་བལྟ།། 
བྱང་ཆུབ་སེམས་དཔའ་གྲགས་ཆེན་ནམ།། 
ཡང་ན་སངས་རྒྱས་བཅོམ་ལྡན་འདས།། 
སེམས་ཅན་རྣམས་ལ་ཕན་བྱའི་ཕྱིར།། 
དཀྱིལ་འཁོར་བྲི་བའི་ལས་རྣམས་ལ།། 
བདག་ཉིད་ཀུན་རྩོལ་འབད་པའམ།། 
བདག་ཉིད་ལ་ནི་འདི་སྐད་དུ།། 
སེམས་ཅན་ཆེན་པོ་བུ་ཁྱོད་ལེགས།། 
དཀྱིལ་འཁོར་མྱུར་དུ་བྲིས་ཤིག་ཅེས།། 
སྤྲོ་བ་བསྐྱེད་པ་མཐོང་ཡང་རུང་།། 
དེ་ནས་དེ་ཡི་ཕྱི་དེ་ཉིན།། 
སློབ་མ་དད་ཅིང་རིགས་བཙུན་པ།། 
དེ་བཞིན་དཀོན་མཆོག་གསུམ་ལ་དད།། 
ཟབ་མོ་ཡི་ནི་བློ་དང་ལྡན།། 
སྤྲོ་བ་ཆེ་ཞིང་ཚུལ་ཁྲིམས་ལྡན།། 
བཟོད་དང་ལྡན་ཞིང་སེར་སྣ་མེད།། 
དཔའ་ལ་ཡི་དམ་བརྟན་པ་ནི།། 
བཅུའམ་བརྒྱད་དམ་བདུན་ནམ་ལྔ།། 
གཅིག་གཉིས་བཞི་ལས་ལྷག་ཀྱང་རུང་།། 
དཔྱད་མི་དགོས་པར་གཟུང་བར་བྱ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་ཞུས་པ།
བཅོམ་ལྡན་འདས་དཀྱིལ་འཁོར་འདིའི་མིང་ཅི་ལགས།
ཅིའི་སླད་དུ་དཀྱིལ་འཁོར་ཞེས་བགྱི།
བཅོམ་ལྡན་འདས་ཀྱིས་བཀའ་སྩལ་པ།
གསང་བ་པའི་བདག་པོ་དཀྱིལ་འཁོར་འདི་ནི་སངས་རྒྱས་འབྱུང་བ་སྟེ།
དཀྱིལ་ནི་སྙིང་པོ་ཞེས་བྱའོ།། 
འཁོར་ནི་རྫོགས་པ་སྟེ།
དེའི་གོང་ན་སྙིང་པོར་གྱུར་པ་གཞན་མེད་པས།
དེ་བས་ན་དཀྱིལ་འཁོར་ཞེས་བྱའོ།། 
གསང་བ་པའི་བདག་པོ་འོན་ཀྱང་དཀྱིལ་འཁོར་རྒྱས་པ་འདི་ནི།
སེམས་ཅན་གྱི་ཁམས་མ་ངེས་པ་ཡོངས་སུ་བསྐྱབ་པའི་ཕྱིར་སྙིང་རྗེ་ཆེན་པོའི་སྙིང་པོ་འབྱུང་བ་ཞེས་བྱ་སྟེ།
དེ་ནི་དེ་བཞིན་གཤེགས་པ་རྣམས་ཀྱིས་བསྐལ་པ་གྲངས་མེད་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་བསྒྲུབས་པ་བྱིན་གྱིས་བརླབས་སོ།། 
གསང་བ་པའི་བདག་པོ་དེ་ལྟ་བས་ན་རྣམ་གྲངས་འདིས་ཀྱང་ཁྱོད་ཀྱིས་འདི་ལྟར་དེ་བཞིན་གཤེགས་པ་རྣམས་ནི་སེམས་ཅན་གཅིག་གི་ཕྱིར་བྱང་ཆུབ་མངོན་པར་རྫོགས་པར་འཚང་རྒྱ་བ་མ་ཡིན།
གཉིས་ཀྱི་ཕྱིར་མ་ཡིན།
གསུམ་གྱི་ཕྱིར་མ་ཡིན།
འོན་ཀྱང་ཐུགས་རྗེ་ཆེན་པོའི་དབང་དུ་གྱུར་བ་དག་སེམས་ཅན་གྱི་ཁམས་མ་ལུས་པ་ཡོངས་སུ་བསྐྱབ་པའི་ཕྱིར་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ།
དེ་དག་གིས་སེམས་ཅན་གྱི་ཁམས་རྣམ་པ་དུ་མ་ལ་བསམ་པ་ཇི་ལྟ་བ་བཞིན་དུ།
སེམས་ཅན་རྣམས་ལ་ཆོས་འཆད་པར་རིག་པར་བྱའོ།། 
གསང་བ་པའི་བདག་པོ་ཐེག་པ་ཆེན་པོ་ལ་གོམས་པར་མ་བྱས་པ་རྣམས་ནི་གསང་སྔགས་སྤྱོད་པའི་ཚུལ་མཐོང་ངམ་ཐོས་ན་སེམས་ལ་དགའ་བའམ།
དང་བ་ཅུང་ཟད་ཀྱང་ཡང་དག་པར་མི་སྐྱེ་ཡི།
གསང་བ་པའི་བདག་པོ་གང་དག་གིས་སྔོན་ཐེག་པ་ཆེན་པོ་གསང་སྔགས་སྤྱད་པའི་ཚུལ་སྒོ་མཐའ་ཡས་སྒྲུབ་པ་ལ་གོམས་པར་བྱས་པ་དེ་དག་ནི་རྡོ་རྗེ་སེམས་དཔའ་ཡིན་ཏེ།
དེ་རྣམས་ཉིད་ཀྱི་དོན་གྱི་ཕྱིར་གྲངས་ཀྱི་ཚད་འདི་བྱས་སོ།། 
འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པ་བསྒྲལ་བར་ཡི་དམ་བཅའ་བ་ཁོ་ནར་བྱ་སྟེ།
དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སེམས་ཅན་ཚད་མེད་པ་རྣམས་ཡོངས་སུ་གཟུང་བར་བྱའོ།། 
དེ་ནས་དེ་དག་བོས་ལ་གསུམ་ལ་སྐྱབས་སུ་གཏང་བར་ཡང་བྱའོ།། 
སྡིག་པ་མི་བྱ་བ་རྣམས་ཀྱང་བསྒོ་བར་བྱའོ།། 
དེ་ནས་དེ་དག་ལ་སྤོས་དང་མེ་ཏོག་ལ་སོགས་པ་སྦྱིན་ནོ།། 
དེ་དག་དུས་གསུམ་དུ་སྒྲིབ་པ་མེད་པའི་ཡེ་ཤེས་ཀྱི་སྡོམ་པ་ཡང་འཛིན་དུ་གཞུག་གོ།། 
འཛིན་དུ་བཅུག་ནས་སྔགས་པ་ཡིས།། 
དེ་ནས་སོ་ཤིང་དག་ཀྱང་སྦྱིན།། 
རྩེ་གཅིག་མཉམ་པར་བཞག་པ་དག།
ཤར་རམ་བྱང་དུ་ཁ་བསྟན་ཏེ།། 
ཨུ་དུམ་བཱ་ར་ཨ་ཤྭཏྠ།། 
ཤིན་ཏུ་བཟང་པོ་བསྲུང་བྱས་ཤིང་།། 
མེ་ཏོག་དྲི་ལ་སོགས་བསྐུས་པའི།། 
སོ་ཤིང་དག་ནི་འཆར་གཞུག་གོ།། 
སེམས་ཅན་སྣོད་རུང་སྣོད་མི་རུང་།། 
བོར་བ་ཉིད་ལས་བརྟག་པར་བྱ།། 
དེ་ནས་ལག་པ་གཡོན་པ་ལ།། 
སྐུད་པ་མདུད་པ་གསུམ་ལྡན་པ།། 
བདག་ཉིད་མཉམ་པར་བཞག་པ་ཡིས།། 
ལེགས་པ་རུ་ནི་བཅིང་བར་བྱ།། 
དེ་ལྟར་ཡོངས་སུ་གཟུང་ལྡན་པའི།། 
སློབ་མ་ཉེས་པ་མེད་རྣམས་ལ།། 
བསམ་པ་བརྟན་པར་བྱ་བའི་ཕྱིར།། 
འདི་ལྟར་སྤྲོ་བ་བསྐྱེད་པར་བྱ།། 
བདག་ཉིད་ཆེན་པོ་ཁྱེད་རྣམས་ཀྱིས།། 
རྙེད་པ་མཉམ་མེད་དེ་རིང་རྙེད།། 
གང་ཕྱིར་རྒྱལ་བ་སྲས་བཅས་པ།། 
བདག་ཉིད་ཆེན་པོ་ཀུན་གྱིས་ནི།། 
བསྟན་པ་འདི་ལ་ཁྱེད་རྣམས་ཀུན།། 
ཡོངས་སུ་གཟུང་སྟེ་སྐྱེ་བཞིན་པ།། 
དེ་ཕྱིར་ཁྱེད་རྣམས་ཐེག་ཆེན་ལ།། 
སང་ནི་རབ་ཏུ་སྐྱེ་བར་འགྱུར།། 
གལ་ཏེ་རྨི་ལམ་དག་ཏུ་ནི།། 
གཙུག་ལག་ཁང་དང་ཀུན་དགའ་བཟང་།། 
ཁང་པ་བཟང་པོ་སྣ་ཚོགས་དང་།། 
དེ་བཞིན་དུ་ནི་ཡང་ཐོག་དང་།། 
རལ་གྲི་ཡིད་བཞིན་ནོར་བུ་དང་།། 
གདུགས་དང་མེ་ཏོག་སྣ་ཚོགས་དང་།། 
བུད་མེད་བཟང་མོ་གོས་དཀར་ཅན།། 
སྡུག་པའི་གཉེན་དང་བུ་དག་དང་།། 
གླེགས་བམ་དེ་བཞིན་བྲམ་ཟེ་དང་།། 
སངས་རྒྱས་དང་ནི་རང་སངས་རྒྱས།། 
དེ་བཞིན་རྒྱལ་བའི་ཉན་ཐོས་དང་།། 
བྱང་ཆུབ་སེམས་དཔའ་བདག་ཉིད་ཆེ།། 
གལ་ཏེ་འབྲས་བུ་ཐོབ་པ་དང་།། 
མཚོ་དང་རྒྱ་མཚོ་ལས་རྒལ་མཐོང་།། 
དེ་བཞིན་དུ་ནི་ནམ་མཁའ་ལས།། 
བཀྲ་ཤིས་ཡིད་དུ་འོང་བའི་ཚིག།
འདོད་པའི་འབྲས་བུ་འབྱུང་བར་གྲག།
དེ་ལ་སོགས་པའི་རྨི་ལམ་ནི།། 
བཟང་པོ་ཞེས་ནི་བྱ་བར་བརྟག།
མཁས་པས་དེ་ལས་བཟློག་པ་ཡི།། 
རྨི་ལམ་ངན་པར་ཤེས་པར་བྱ།། 
བརྟུལ་ཞུགས་བཟང་པོ་ཁྱོད་རྣམས་ཀྱིས།། 
ནང་པར་ཐམས་ཅད་ང་ལ་ཟློས།། 
སློབ་མ་དེ་དག་རྣམས་ལ་ནི།། 
དེ་སྐད་བསྒོ་ནས་ཆོས་ཀྱང་བཤད།། 
ཐེག་པ་ཆེན་པོ་ཆེར་འབྱུང་བའི།། 
ལམ་མཆོག་འདི་ནི་དཔལ་དང་ལྡན།། 
ཁྱེད་རྣམས་དེར་ནི་དོང་བས་ན།། 
རང་བྱུང་སྐལ་བ་ཆེན་པོ་པ།། 
འཇིག་རྟེན་ཐམས་ཅད་མཁྱེན་པ་ཡི།། 
དེ་བཞིན་གཤེགས་པ་རྣམས་སུ་འགྱུར།། 
ཡོད་དང་མེད་ལས་རྣམ་པར་འདས།། 
ནམ་མཁའ་བཞིན་དུ་དྲི་མ་མེད།། 
ཟབ་མོ་རྟོག་གེ་ཐམས་ཅད་ཀྱིས།། 
རབ་ཏུ་མི་རྟོགས་གནས་མེད་པ།། 
སྤྲོས་པ་ཀུན་དང་བྲལ་བ་སྟེ།། 
སྤྲོས་པ་རྣམས་ཀྱིས་རྣམ་པར་སྤྲོས།། 
ལས་དང་བྱ་བ་ལ་སོགས་བྲལ།། 
བདེན་པ་གཉིས་ལ་གནས་པ་ཡི།། 
ཐེག་པ་རབ་ཀྱི་མཆོག་འདི་ནི།། 
ཚུལ་ལ་གནས་ན་ཐོབ་པར་འགྱུར།། 
དེ་ནས་བཅོམ་ལྡན་འདས་ལ་རྡོ་རྗེ་འཛིན་སྤྲོས་པ་མེད་པར་གནས་པས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དུས་གསུམ་དུ་སྒྲིབ་པ་མ་མཆིས་པའི་ཡེ་ཤེས་ཀྱི་སྡོམ་པ་གང་ལ་བྱང་ཆུབ་སེམས་དཔའ་རྣམས་གནས་ན་སངས་རྒྱས་དང་བྱང་ཆུབ་སེམས་དཔའ་རྣམས་མཉེས་པར་འགྱུར་བ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་རྡོ་རྗེ་འཛིན་སྤྲོས་པ་མེད་པར་གནས་པ་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་ལུས་དང་།
ངག་དང་།
ཡིད་གཅིག་ཏུ་འཇུག་ཅིང་ཆོས་ཐམས་ཅད་ལ་རྩོམ་པ་མེད་ཅིང་བྱ་བ་མེད་པའི་སྡོམ་པ་གང་ཡིན་པ་དེ་རིགས་ཀྱི་བུ་ཉོན་ཅིག།
དེ་ཡང་གང་ཞེ་ན།
སངས་རྒྱས་དང་བྱང་ཆུབ་སེམས་དཔའ་རྣམས་ལ་བདག་གི་ལུས་ཡོངས་སུ་གཏོང་བ་གང་ཡིན་པའོ།། 
དེ་ཅིའི་ཕྱིར་ཞེ་ན།
གང་གིས་བདག་གིས་ལུས་ཡོངས་སུ་གཏོང་བ་དེས་ནི་དངོས་པོ་གསུམ་ཡོངས་སུ་བཏང་བ་ཡིན་ཏེ།
དངོས་པོ་གསུམ་ཡོངས་སུ་བཏང་བ་དེ་ཡང་གང་ཞེ་ན།
འདི་ལྟ་སྟེ།
ལུས་དང་།
ངག་དང་།
ཡིད་དོ།། 
རིགས་ཀྱི་བུ་དེ་ལྟ་བས་ན་བྱང་ཆུབ་སེམས་དཔས་ལུས་དང་ངག་དང་ཡིད་གསུམ་གྱི་སྡོམ་པས་བསྡམ་པར་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་རྣམས་ནི་ལུས་དང་ངག་དང་ཡིད་ཡོངས་སུ་མ་བཏང་བར་བསླབ་པ་འཛིན་པར་མི་བྱེད་དོ།། 
དེ་ནས་ཕྱི་དེ་ཉིན་བཅོམ་ལྡན་འདས་རྣམ་པར་སྣང་མཛད་ལ་ཕྱག་བྱས་ཏེ།
བདག་ཉིད་རྡོ་རྗེ་སེམས་དཔར་བྱིན་གྱིས་བརླབས་ལ་བུམ་པ་སྤོས་ཆུས་བཀང་བ་ལ་འཇིག་རྟེན་གསུམ་ལས་རྣམ་པར་རྒྱལ་བས་མངོན་པར་བསྔགས་ཏེ་སྒོ་དང་པོར་བཞག་ལ་མཁས་པས་སྐྱེ་བོ་ཀུན་ལ་དེས་བསང་གཏོར་བྱའོ།། 
དེ་ནས་སེམས་སྦྱང་བའི་ཕྱིར་སྤོས་ཆུ་གཙང་མ་བླུད་དོ།། 
དེ་ནས་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
དཀྱིལ་འཁོར་གྱི་ནི་སློབ་དཔོན་དག།
གསང་སྔགས་སྒྲུབ་ལ་འབད་པ་ན།། 
གང་གི་དུས་སུ་དཀྱིལ་འཁོར་དུ།། 
སེམས་དཔའ་ཆེན་པོ་བྱིན་རློབ་པའི།། 
དུས་དང་ཚོད་ནི་ཀུན་མཁྱེན་པ།། 
སྨྲ་བའི་མཆོག་གིས་བཀའ་སྩོལ་ཅིག།
དེ་སྐད་གསོལ་ནས་བཅོམ་ལྡན་གྱིས།། 
རྡོ་རྗེ་འཛིན་ལ་བཀའ་སྩལ་པ།། 
དཀྱིལ་འཁོར་དོན་དུ་གཉེར་བ་ལ།། 
རྟག་ཏུ་མཚན་མོ་བྲེ་བར་བྱ།།།། 
བམ་པོ་གཉིས་པ།
ལག་ན་རྡོ་རྗེ་དེ་སློབ་དཔོན་གྱིས་སངས་རྒྱས་ཐམས་ཅད་ལ་ཕྱག་བྱས་ལ་ཚོན་སྣ་ཚོགས་སྲད་བུ་ཐོགས་ཏེ།
བདག་ཉིད་བཅོམ་ལྡན་འདས་རྣམ་པར་སྣང་མཛད་དུ་བྱིན་གྱིས་བརླབས་ལ།
ཤར་དུ་སྲད་བུ་བྲེ་བ་ནི།། 
ལྟེ་བའི་ཐད་ཀར་བཟུང་ནས་སུ།། 
བར་སྣང་ལ་ནི་གཟུང་བར་བྱ།། 
དེ་ནས་ལྷོ་ཕྱོགས་སོང་ནས་སུ།། 
བྱང་ཕྱོགས་སུ་ནི་བྲེ་བར་བྱ།། 
དེ་ནས་སྲད་བུ་གཉིས་པ་ནི།། 
རང་གིས་བླངས་ནས་དེ་ཉིད་དུ།། 
དེ་བཞིན་གཤེགས་པ་རྗེས་དྲན་ཅིང་།། 
ཤར་ཕྱོགས་བལྟས་ཏེ་བྲེ་བར་བྱ།། 
དེ་ནས་ལྷོ་ཕྱོགས་སོང་ནས་ནི།། 
བྱང་ཕྱོགས་སུ་ནི་བྲེ་བར་བྱ།། 
བློ་ཅན་དེ་ནས་སླར་ལོག་ནས།། 
བདེན་བྲལ་ཕྱོགས་སུ་གནས་ནས་ནི།། 
བྱང་ཕྱོགས་སུ་ནི་བྲེ་བར་བྱ།། 
དེ་ནས་གཡས་སུ་བསྒྱུར་བར་བྱ།། 
བསྒྱུར་ཏེ་དེ་རུ་འདུག་ནས་ནི།། 
ལྷོ་ཕྱོགས་སུ་ནི་བྲེ་བར་བྱ།། 
དེ་ནས་གནས་དེ་བཏང་ནས་སུ།། 
མེ་ཡི་ཕྱོགས་སུ་གནས་ནས་ནི།། 
སྔགས་པས་གསང་སྔགས་ཆོ་གར་གནས།། 
ཤར་དུ་སྲད་བུ་བྲེ་བར་བྱ།། 
དེ་ནས་དེ་བཞིན་དབང་ལྡན་ཕྱོགས།། 
སོང་ནས་ནུབ་ཏུ་ཁ་བལྟས་ཏེ།། 
རླུང་གི་ཕྱོགས་ཀྱི་བར་དུ་ནི།། 
བྱང་ཕྱོགས་སུ་ནི་བྲེ་བར་བྱ།། 
སྔགས་པ་ཡིས་ནི་དེ་ལྟ་བུར།། 
ཀུན་ནས་གྲུ་བཞི་ལྷམ་པར་བྱ།། 
དེ་ནས་དབུས་སུ་ཞུགས་ནས་སུ།། 
དེ་ལ་ཆ་ནི་གསུམ་དུ་བརྟག།
ས་རྣམས་ཐམས་ཅད་ཀུན་ཏུ་ཡང་།། 
ཆ་གསུམ་དག་ཏུ་བརྟགས་ནས་ནི།། 
ཆ་རྣམས་ཀྱང་ནི་རེ་རེ་ལ།། 
ཆ་གསུམ་དུ་ནི་རབ་ཏུ་བརྟག།
ཆ་གཅིག་ཅིག་ནི་བསྐོར་བ་ཡི།
འཁོར་བར་བྱས་ཏེ་ལྷག་མ་ཡི།། 
ཆ་གཉིས་པོ་ནི་ལྷ་ཉིད་ཀྱི།། 
གནས་སུ་ངེས་པར་བྱ་བ་ཡིན།། 
བློ་དང་ལྡན་པས་ཕྱོགས་བཞི་རུ།། 
སོ་སོའི་ཕྱོགས་ཆར་སྒོ་ཁྱུད་ནི།། 
སྡོམ་བརྩོན་ཅན་གྱིས་ནན་ཏན་དུ།། 
ལྷ་རྣམས་གཙོ་བོའི་གནས་སུ་བྱ།། 
དེ་ལྟར་རིམ་པས་ལེགས་ཕྱེ་བ།། 
འདི་དག་ཐམས་ཅད་བྱས་ནས་ནི།། 
དབུས་སུ་པདྨ་དཀར་པོ་མཆོག།
དེ་ནི་སྙིང་པོ་ཞེས་སུ་བསྒྲགས།། 
དཀྱིལ་འཁོར་སྙིང་པོ་འབྱུང་བ་ཀུན།། 
དེས་ནི་སྙིང་པོ་ཅན་དུ་བྱས།། 
དེ་ཡི་ཚད་ཀྱང་སོར་བཅུ་དྲུག།
ཡན་ཆད་དུ་ནི་བཤད་པ་ཡིན།། 
འདབ་མ་བརྒྱད་པ་ལེགས་པར་རྫོགས།། 
ཟེ་བར་ལྡན་པ་ཤིན་ཏུ་བཟང་།། 
འདབ་མའི་བར་ནི་ཐམས་ཅད་དུ།། 
ཀུན་ནས་རྡོ་རྗེ་བྲི་བར་བྱ།། 
དེ་ཡི་སྙིང་པོའི་དབུས་སུ་ནི།། 
རྒྱལ་མཆོག་གཙོ་བོ་གསེར་གྱི་མདོག།
འབར་བཅས་ཐོར་ཚུགས་དབུ་རྒྱན་ཅན།། 
འོད་ཟེར་དག་གིས་ཀུན་ནས་བསྐོར།། 
མགོན་པོ་ནད་དང་བྲལ་བ་ནི།། 
ཏིང་ངེ་འཛིན་དུ་གནས་པར་བྲི།། 
དེ་ཡི་ཤར་དུ་བློ་ལྡན་གྱིས།། 
སངས་རྒྱས་རྣམས་ཀྱི་ཕྱག་རྒྱ་ནི།། 
གྲུ་གསུམ་ཐམས་ཅད་ཐལ་ཀར་ཉིད།། 
པདྨའི་སྟེང་ན་ཁོར་ཡུག་ཏུ།། 
འོད་ཟེར་དཀར་པོས་ཡོངས་བསྐོར་བ།། 
རབ་ཏུ་བསྒྲིམས་ཏེ་བྲི་བར་བྱ།། 
དེ་ཡི་བྱང་དུ་མཁས་རྣམས་ཀྱིས།། 
སྐྱོབ་པ་དག་ནི་ཀུན་གྱི་ཡུམ།། 
གསེར་གྱི་མདོག་ཅན་འབར་དང་བཅས།། 
ན་བཟའ་དག་ནི་དཀར་པོ་མནབས།། 
ཀུན་ཏུ་རྣམ་པར་སྣང་མཛད་པ།། 
ཏིང་ངེ་འཛིན་དུ་གནས་པར་བྲི།། 
མགོན་པོ་ཡི་ནི་བྱང་ཕྱོགས་སུ།། 
སྤྱན་རས་གཟིགས་དབང་དཔའ་བོ་ནི།། 
པདྨ་དཀར་པོའི་སྟན་ལ་འདུག།
དུང་དང་ཀུནྡ་ཟླ་བ་འདྲ།། 
དབུ་ལ་འོད་དཔག་མེད་བཞུགས་པ།། 
བཞིན་ནི་བག་ཙམ་འཛུམ་པ་བྲི།། 
དེ་ཡི་གཡས་སུ་ལྷ་མོ་ནི།། 
སྒྲོལ་མ་གྲགས་པ་ཆེན་མོ་དེ།། 
དགེ་ཞིང་འཇིགས་པ་སེལ་བ་སྟེ།། 
སྔོ་བསངས་མོ་ལ་སྣ་ཚོགས་གཟུགས།། 
བུད་མེད་དར་ལ་བབ་པའི་ཚད།། 
ཐལ་སྦྱར་མེ་ཏོག་ཨུཏྤལ་ཐོགས།། 
འོད་ཟེར་དག་གིས་ཀུན་བསྐོར་ཅིང་།། 
གོས་ནི་དཀར་པོ་གྱོན་པར་བྲི།། 
གཡོན་དུ་ལྷ་མོ་ཁྲོ་གཉེར་ཅན།། 
སྔགས་དེའི་ཕྲེང་བ་ལག་ན་འཆང་།། 
མིག་གསུམ་པ་ལ་ཐོར་ཚུགས་ཅན།། 
ཁ་དོག་མདོག་ནི་དཀར་མོ་ལ།། 
འོད་ཟེར་དཀར་པོ་སེར་པོ་དང་།། 
དམར་པོ་རྣམས་ཀྱིས་བསྐོར་བར་བྲི།། 
ཁྲོ་གཉེར་ཅན་དང་ཉེ་བར་ནི།། 
མཐུ་ཆེན་ལག་ན་པདྨ་ཐོགས།། 
བརྩེ་བ་ཆེན་པོ་གོས་དཀར་གྱོན།། 
འོད་ཟེར་དག་གིས་བསྐོར་བ་ཡི།། 
དཔའ་བོ་ཡང་དག་བྲི་བྱ་སྟེ།། 
དེ་ཡི་པདྨ་ཁ་མ་བྱེ།། 
དེ་ཡི་དྲུང་དུ་བློ་ཅན་གྱིས།། 
རིག་སྔགས་ལྷ་མོ་གྲགས་ལྡན་མ།། 
གསེར་གྱི་ཁ་དོག་ལྟ་བུ་ཅན།། 
རྒྱན་རྣམས་ཀུན་གྱིས་བརྒྱན་པ་སྟེ།། 
ལག་པ་གཡོན་པས་པྲི་ཡང་ཀུའི།། 
སྙེ་མ་ཡིད་འོང་འཛིན་པར་བྲི།། 
སྒྲོལ་མ་ཡི་ནི་ཉེ་འཁོར་དུ།། 
བློ་དང་ལྡན་པས་གོས་དཀར་མོ།། 
ཐོར་ཚུགས་ཅན་ལ་གོས་དཀར་གྱོན།། 
ལག་ན་པདྨ་ཐོགས་པར་བྲི།། 
དེ་ཡི་འོག་ཏུ་སྔགས་པ་ཡིས།། 
རིག་སྔགས་རྒྱལ་པོ་སྟོབས་པོ་ཆེ།། 
ཁ་དོག་ཉི་མ་འཆར་ཀ་བཞིན།། 
པདྨ་དཀར་པོས་རྣམ་པར་བརྒྱན།། 
འབར་བའི་ཕྲེང་ཅན་མི་བཟད་ཅིང་།། 
སྤུ་དག་སེང་གེ་ལྟར་འདུག་པ།། 
སྤྱན་རས་གཟིགས་དབང་བློ་ལྡན་གྱི།། 
རྟ་མགྲིན་ཅན་ཞེས་གྲགས་པ་བྲི།། 
སངས་རྒྱས་རྣམས་ཀྱི་ལྷོ་ཕྱོགས་སུ།། 
བྱང་ཆུབ་སེམས་དཔའ་སྐྱོབ་རྣམས་ཀྱི།། 
ཕྱག་རྒྱ་ཡིད་བཞིན་ནོར་བུ་ཞེས།། 
གྲགས་པ་སྐལ་བ་ཆེན་པོ་ཅན།། 
རེ་བ་ཐམས་ཅད་རྫོགས་བྱེད་པ།། 
པདྨ་དཀར་ལ་འདུག་པར་བྲི།། 
མགོན་པོ་རྣམ་སྣང་མཛད་ཆེན་གྱི།། 
ལྷོ་ཡི་ཕྱོགས་སུ་རྡོ་རྗེ་འཛིན།། 
རེ་བ་ཐམས་ཅད་སྐོང་བྱེད་པ།། 
མདོག་ནི་པྲི་ཡང་ཀུ་ལྟ་བུ།། 
ལྗང་སེར་རམ་ནི་མ་རྒད་ལྟར།། 
སྔོ་བསངས་མགོན་པོ་དབུ་རྒྱན་ཅན།། 
སེམས་དཔའ་ཆེན་པོ་རྒྱན་ཀུན་གྱིས།། 
རྣམ་པར་བརྒྱན་ཅིང་མཐའ་ཡས་པར།། 
འཇུག་པ་རྒྱ་ཆེན་རྡོ་རྗེར་བཅས།། 
འོད་ཟེར་དག་གིས་བསྐོར་བར་བྲི།། 
དེ་ཡི་གཡས་སུ་ལྷ་མོའི་མིང་།། 
མཱ་མ་ཀཱི་ཞེས་བྱ་བ་དེ།། 
རྡོ་རྗེའི་རྒྱན་གྱིས་བརྒྱན་པ་སྟེ།། 
ལག་ན་རྡོ་རྗེ་ཐོགས་པ་བྲི།། 
དེ་ཡི་འོག་ཏུ་ལྷ་མོ་ནི།། 
རྡོ་རྗེ་རྩེ་མོ་སྟོབས་ཆེན་དེ།། 
ཕོ་ཉ་རྣམས་ཀྱིས་ཡོངས་བསྐོར་ཅིང་།། 
བཞིན་ནི་བག་ཙམ་འཛུམ་པར་བྲི།། 
གཡོན་རོལ་དུ་ནི་སྔགས་པ་ཡིས།། 
རྡོ་རྗེ་ལུ་གུ་རྒྱུད་ཅེས་པ།། 
ལག་ན་རྡོ་རྗེ་ལུ་གུ་རྒྱུད།། 
རང་གི་ཕོ་ཉ་རྣམས་ཀྱིས་བསྐོར།། 
པྲི་ཡང་ཀུ་ལྟར་ལྗང་སེར་མདོག།
རྡོ་རྗེའི་མཚན་མས་ལེགས་མཚན་བྲི།། 
ལག་ན་རྡོ་རྗེའི་འོག་ལོགས་སུ།། 
ཁྲོ་ཟླ་གཙོ་བོ་ཞེས་བྱ་བ།། 
བགེགས་ཆེན་དགྲ་ནི་ཞི་བྱེད་པ།། 
ཁྲོ་བོ་འཇིག་རྟེན་གསུམ་དུ་གྲགས།། 
མིག་གསུམ་མཆེ་བ་བཞི་པ་སྟེ།། 
ཁ་དོག་དབྱར་གྱི་ཆར་སྤྲིན་འདྲ།། 
རབ་ཏུ་རྒོད་པའི་སྒྲ་ཡང་འབྱིན།། 
རྡོ་རྗེའི་རྒྱན་གྱིས་རྣམ་པར་བརྒྱན།། 
འཁོར་ནི་མཐའ་ཡས་ཁྲོ་བོ་ཡི།། 
དབང་ཕྱུག་རྣམས་ཀྱིས་ཡོངས་བསྐོར་བ།། 
ལག་པ་སྟོང་ཕྲག་བརྒྱ་དག་ནི།། 
མཚོན་ཆ་སྣ་ཚོགས་ཐོགས་ཤིང་གདེངས།། 
ཁྲོ་བོ་ཆེན་པོ་འདི་འདྲ་བ།། 
པདྨའི་སྟེང་ན་འདུག་པར་བྲི།། 
དེ་ཡི་ནུབ་ཏུ་སོང་ནས་ནི།། 
རྡོ་རྗེ་འཛིན་པ་མང་པོ་དག།
ལག་ན་མཚོན་ཆ་སྣ་ཚོགས་ཐོགས།། 
ཁ་དོག་སྣ་ཚོགས་སྟོབས་པོ་ཆེ།། 
འོད་ཟེར་དག་གིས་ཡོངས་བསྐོར་བ།། 
སེམས་ཅན་ཀུན་དོན་བྱེད་པར་བྲི།། 
གསང་སྔགས་མགོན་པོའི་འོག་ལོགས་སུ།། 
བདེན་བྲལ་གྱི་ནི་ཕྱོགས་ཀྱི་ཆར།། 
མི་གཡོ་ཞེས་བྱ་ལག་ན་ནི།། 
རལ་གྲི་ཞགས་པ་ལེགས་པར་ཐོགས།། 
ཟུར་ཕུད་སྤྱི་བོའི་གཡོན་དུ་འཕྱང་།། 
རབ་ཏུ་བརྒྱན་ཅིང་མིག་གཅིག་ཡོ།། 
རང་གི་འོད་ཀྱི་ནང་ན་གནས།། 
ཁྲོ་དང་བཅས་པས་བྲག་ལ་འདུག།
བཞིན་ནི་ཁྲོ་གཉེར་རབ་ཏུ་བསྙེར།། 
བྱིས་པའི་གཟུགས་ཅན་མཁྲང་བག་ཅན།། 
བྲིས་ནས་བློ་ལྡན་རླུང་ཕྱོགས་སུ།། 
སོང་ནས་བཅོམ་ལྡན་འདས་ཀྱི་ནི།། 
ཁྲོ་བོ་འཇིག་རྟེན་གསུམ་ལས་རྒྱལ།། 
འབར་བའི་ཕྲེང་ཅན་མི་བཟད་པ།། 
ལག་ན་རྡོ་རྗེ་རྩེ་བྲན་རྒྱན།། 
བཀའ་ལུང་ནོད་པ་ལྟར་འདུག་ཅིང་།། 
ཟད་པའི་དུས་དང་འདྲར་གནས་པ།། 
ནན་ཏན་དུ་ནི་བྲི་བར་བྱ།། 
དེ་ལྟར་ནང་དུ་བྲི་བ་ནི།། 
རྒྱས་དང་བཅས་པར་བཤད་པ་ཡིན།། 
དེ་ནས་སྔགས་པ་ཕྱིར་བྱུང་ནས།། 
ངེས་པར་གཉིས་པའི་ཆ་དག་ལ།། 
ཤར་གྱི་ཕྱོགས་ཀྱི་ནང་དུ་ནི།། 
ཆ་ནི་གཉིས་སུ་ཕྱེ་བ་ལ།། 
སྒོ་ཁྱུད་ཀྱི་ནི་ནང་རོལ་དུ།། 
སྔགས་པས་རྒྱལ་བ་ཤཱཀྱ་ཐུབ།། 
གསེར་གྱི་ཁ་དོག་འབར་དང་བཅས།། 
མཚན་མཆོག་སུམ་ཅུ་རྩ་གཉིས་ལྡན།། 
མགོན་པོ་ན་བཟའ་ངུར་སྨྲིག་མནབས།། 
ཁྱབ་བདག་བསྟན་པའི་དོན་མཛད་པ།། 
པདྨ་དཀར་པོའི་སྟན་ལ་བཞུགས།། 
ཆོས་འཆད་ཚུལ་དུ་བཞུགས་པར་བྲི།། 
དེ་ཡི་གཡས་སུ་ལྷ་མོ་ནི།། 
སངས་རྒྱས་སྤྱན་ཞེས་བྱ་བ་སྟེ།། 
ལྷ་མོ་ཅུང་ཟད་འཛུམ་པའི་ཞལ།། 
འོད་ཀྱི་དཀྱིལ་འཁོར་འདོམ་གང་བ།། 
མཚུངས་མེད་སྐུ་ནི་རབ་ཏུ་དང་།། 
དེ་ནི་ཤཱཀྱ་ཐུབ་པའི་ཡུམ།། 
དེ་ཡི་གཡས་སུ་ལྷ་མོ་ནི།། 
རིག་སྔགས་མཛོད་སྤུ་ཞེས་གྲགས་པ།། 
པདྨའི་སྟེང་ན་འདུག་པ་སྟེ།། 
དུང་ཟླ་ཀུནྡ་ལྟ་བུའི་མདོག།
ལག་ན་ཡིད་བཞིན་ནོར་བུ་ཐོགས།། 
རེ་བ་ཀུན་རྫོགས་བྱེད་པ་བྲི།། 
དེ་ནས་སྔགས་པས་གཡོན་རོལ་དུ།། 
ཤཱཀྱ་སེང་གེ་སྐྱོབ་པ་ཡི།། 
གཙུག་ཏོར་གཟི་ཅན་བརྩོན་འགྲུས་ཆེ།། 
གདུགས་དཀར་པོ་དང་རྒྱལ་བའི་གཙུག།
གཙུག་ཏོར་རྣམ་པར་རྒྱལ་ཉིད་དང་།། 
གཟི་བརྗིད་ཕུང་པོ་སྐལ་ཆེན་དང་།། 
རྣམ་པར་འཐོར་ཞེས་རྣམ་གྲགས་པ།། 
ལྔ་པོ་ཡང་དག་བྲི་བར་བྱ།། 
ཤཱཀྱ་ཏོག་ནི་མཐུ་ཆེན་གྱི།། 
གཙུག་ཏོར་ལྔ་པོ་འདི་དག་ནི།། 
གནས་ནི་ལྔ་རྣམས་ཉིད་དུ་ནི།། 
རབ་ཏུ་བསྒྲིམས་ཏེ་བྲི་བར་བྱ།། 
དེ་ཡི་བྱང་དུ་སོང་ནས་སུ།། 
གནས་གཙང་རྣམས་ནི་བྲི་བར་བྱ།། 
དབང་ཕྱུག་ཀུན་ཏུ་མེ་ཏོག་དང་།། 
འོད་ཀྱི་ཕྲེང་བ་ཉིད་དང་ནི།། 
ཡིད་མགྱོགས་དང་ནི་རྣམ་གྲགས་ཏེ།། 
དེ་དག་ཐམས་ཅད་ལེགས་པར་བྲི།། 
མཛོད་སྤུ་ཡི་ནི་གཡས་ལོགས་སུ།། 
གཙུག་ཏོར་ཆེན་པོ་ཆེར་འབྱུང་དང་།། 
དེ་བཞིན་གྱེན་དུ་འབྱུང་ཉིད་དང་།། 
སྒྲ་དབྱངས་མཐའ་ཡས་པ་ཡང་སྟེ།། 
གཙུག་ཏོར་གསུམ་པོ་ཁོ་ན་ནི།། 
བསྒྲིམས་ཏེ་ཡང་དག་བྲི་བར་བྱ།། 
གཙུག་ཏོར་ལྔ་པོ་སྟོབས་ཆེན་རྣམས།། 
དཀར་པོ་སེར་སྐྱ་སེར་པོར་བྱ།། 
གསུམ་པོ་གཞན་ནི་དཀར་པོ་དང་།། 
སེར་པོ་དང་ནི་དམར་པོར་བྱ།། 
ཀུན་ཀྱང་འོད་ཟེར་མང་པོ་ཅན།། 
རྒྱན་རྣམས་ཀུན་གྱིས་བརྒྱན་པ་ཡི།། 
དེ་དག་སྨོན་ལམ་སྟོབས་ཆེན་དེ།། 
རེ་བ་ཐམས་ཅད་རྫོགས་བྱེད་པའོ།། 
དེ་ནས་སྔགས་པས་མེ་ཕྱོགས་སུ།། 
མེ་ནི་དྲང་སྲོང་ཆེ་རྣམས་དང་།། 
བཅས་ཤིང་མེ་ཡི་ནང་ན་འདུག།
ཐལ་བའི་སོར་རིས་གསུམ་གྱིས་མཚན།། 
དཔའ་བོ་ཐམས་ཅད་རབ་ཏུ་དམར།། 
སྙིང་ག་སུམ་མདོ་རིས་མཚན་ཅིང་།། 
མེ་ལྕེ་འབར་བའི་དབུས་ན་འདུག།
བགྲང་ཕྲེང་གུནྡེ་ཐོགས་པར་བྲི།། 
དེ་ནས་ལྷོ་ཡི་ཕྱོགས་ཀྱི་ཆར།། 
གཤིན་རྗེའི་གཙོ་བོ་ལག་པ་ན།། 
དབྱུག་པ་ཐོགས་ཤིང་མ་ཧེ་ཞོན།། 
ཁ་དོག་དབྱར་གྱི་ཆར་སྤྲིན་འདྲ།། 
མ་མོ་རྣམས་དང་དུས་མཚན་དང་།། 
འཆི་བདག་རྣམས་ཀྱིས་བསྐོར་བར་བྲི།། 
བདེན་བྲལ་ཕྱོགས་སུ་བདེན་བྲལ་ནི།། 
ལག་ན་རལ་གྲི་འཇིགས་པ་བྲི།། 
དེ་ནས་ཀྱང་ནི་བློ་ལྡན་པ།། 
མྱུར་དུ་བྱང་གི་ཕྱོགས་སོང་སྟེ།། 
ལྷ་ཡི་རྒྱལ་པོ་རི་རབ་ལ།། 
འདུག་ཅིང་ལྷ་རྣམས་ཀྱིས་བསྐོར་བ།། 
ལག་ན་རྡོ་རྗེ་ཅོད་པན་ཅན།། 
རྒྱན་ཀུན་གྱིས་ནི་བརྒྱན་པར་བྲི།། 
དེ་ནས་དེ་ཡི་ཤར་དུ་ནི།། 
ཆུ་ལྷ་ལག་ན་ཞགས་ཐོགས་བྲི།། 
དེ་ཡི་ཡང་ནི་ཤར་ཕྱོགས་སུ།། 
ཉི་མ་ཤིང་རྟའི་སྟེང་འདུག་བྲི།། 
དེ་ཡི་གཡས་དང་གཡོན་དུ་ནི།། 
རྒྱལ་དང་རྣམ་པར་རྒྱལ་བ་བྲི།། 
དེ་ཡི་གཡས་སུ་ཚངས་པ་ནི།། 
གདོང་བཞི་པ་ལ་ཐོར་ཚུགས་ཅན།། 
ཨོཾ་ཞེས་བྱ་བ་ལྷུར་ལེན་པ།། 
ངང་པ་པདྨའི་སྟེང་འདུག་བྲི།། 
དེ་ཡི་ནུབ་ཏུ་བྲི་བ་ནི།། 
ས་ཡི་ལྷ་དང་དབྱངས་ཅན་དང་།། 
ཁྱབ་འཇུག་སྐེམ་བྱེད་དེ་བཞིན་རླུང་།། 
བདེ་བྱེད་དེ་བཞིན་ཟླ་བ་སྟེ།། 
ནུབ་ཀྱི་ཕྱོགས་སུ་གནས་ནས་ནི།། 
རབ་ཏུ་ནན་ཏན་བྱས་ཏེ་བྲི།། 
བྲིས་ནས་སྔགས་པས་དེ་ནས་ནི།། 
ཡིད་ལ་འཁྲུལ་པ་མེད་པ་རུ།། 
གསང་སྔགས་མགོན་པོའི་འོག་ལོགས་སུ།། 
ཁྲོ་ཆེན་གཞན་གྱིས་མི་ཐུབ་ཅེས།། 
བྱ་བ་ཉིད་དང་ལྷ་མོ་ནི།། 
གཞན་གྱིས་མི་ཐུབ་མ་དང་ནི།། 
ས་བདག་ལག་ན་བུམ་པ་ཐོགས།། 
གུས་པར་ཡང་དག་གནས་པར་བྲི།། 
ཀླུ་ཆེན་དགའ་བོ་བསྙེན་དགའ་དག།
ཤཱཀྱ་སེང་གེ་སྐྱོབ་པ་ཡི།། 
སྒོ་དྲུང་གཉིས་སུ་མངོན་ཕྱོགས་པར།། 
རབ་ཏུ་བསྒྲིམས་ཏེ་བྲི་བར་བྱ།། 
གཞན་ཡང་ཤཱཀྱ་ཐུབ་པ་ཡི།། 
རྒྱུད་རྣམས་ཀུན་ལས་དཀྱིལ་འཁོར་དུ།། 
སྔགས་དང་ཕྱག་རྒྱ་གང་བཤད་པ།། 
དེ་དག་ཀྱང་ནི་མཁས་པས་བྲི།། 
སྔགས་པ་དེ་ནས་ཕྱིར་བྱུང་ནས།། 
ཆ་གསུམ་པ་ནི་ངེས་པ་ལ།། 
རྡོ་རྗེ་དམ་པ་སྦྱིན་པ་ནི།། 
གུར་གུམ་ལྟ་བུའི་མདོག་ཅན་ཏེ།། 
སྤྱི་བོ་ཟུར་ཕུད་ལྔ་དང་ལྡན།། 
བྱིས་པ་གཞོན་ནུའི་གཟུགས་ཅན་ལ།། 
ཨུཏྤལ་སྔོན་པོ་རྡོ་རྗེ་ཅན།། 
ལག་པ་གཡོན་ན་ཐོགས་པ་སྟེ།། 
པདྨ་དཀར་པོའི་སྟན་ལ་འདུག།
རབ་ཏུ་འཛུམ་པའི་བཞིན་དུ་གནས།། 
འོད་ཟེར་མཚན་ཉིད་བཟང་པོ་ཡིས།། 
ཀུན་ཏུ་འཁོར་བར་སྔགས་པས་བྲི།། 
དེ་ཡི་བྱང་དུ་གཞོན་ནུ་ནི།། 
དྲ་བའི་འོད་ཅན་ལག་པ་ན།། 
རིན་ཆེན་དྲ་བ་ཐོགས་པ་སྟེ།། 
སྣ་ཚོགས་པ་ཡི་རྒྱན་གྱིས་བརྒྱན།། 
པདྨ་དམར་པོའི་སྟན་ལ་འདུག།
རྒྱལ་བའི་སྲས་ལ་བལྟ་བ་བྲི།། 
རྡོ་རྗེ་དམ་པ་སྦྱིན་པ་ཡི།། 
གཡོན་དུ་ཕོ་ཉ་མོ་ལྔ་བྲི།། 
སྐྲ་ཅན་དང་ནི་ཉེ་སྐྲ་ཅན།། 
སྣ་ཚོགས་མ་དང་ནོར་ཅན་མ།། 
དེ་བཞིན་འགུགས་མ་ཞེས་བྱ་བ།། 
འདི་དག་བློ་ལྡན་ཕོ་ཉ་མོའོ།། 
དེ་དག་གི་ནི་འོག་ཟད་དུ།། 
ཕྱག་བརྙན་མ་ནི་ལྔ་རྣམས་དང་།། 
གཞོན་ནུ་དྲ་བའི་འོད་ཅན་གྱི།། 
འཁོར་གཉིས་པོ་ཡང་བྲི་བར་བྱ།། 
དེ་ནས་སྔགས་པས་ལྷོ་ཕྱོགས་སུ།། 
བྱང་ཆུབ་སེམས་དཔའ་གྲགས་ཆེན་པོ།། 
སྒྲིབ་པ་ཐམས་ཅད་རྣམ་སེལ་གཙོ།། 
ཡིད་བཞིན་ནོར་བུ་ཐོགས་པ་བྲི།། 
དེ་ཡི་ཆ་གཉིས་བོར་ནས་ནི།། 
དཔའ་བོ་ངོ་མཚར་ཅན་དང་ནི།། 
སེམས་ཅན་ཀུན་ལ་མི་འཇིགས་སྦྱིན།། 
ངན་སོང་ཐམས་ཅད་སྤོང་བ་དང་།། 
དེ་བཞིན་སྐྱོང་སེམས་བློ་གྲོས་དང་།། 
བློ་ཅན་སྙིང་རྗེས་གདུངས་པ་དང་།། 
བྱམས་པ་མངོན་དུ་འབྱུང་བ་དང་།། 
གདུང་བ་ཐམས་ཅད་ཞི་བྱེད་དང་།། 
དེ་བཞིན་བློ་གྲོས་བསམ་ཡས་ཏེ།། 
མཁས་པས་བརྒྱད་པོ་བྲི་བར་བྱ།། 
བྱང་གི་ཕྱོགས་སུ་སོང་ནས་ནི།། 
ས་ཡི་སྙིང་པོ་འབར་དང་བཅས།། 
བཟོད་དང་དེས་པ་ཕུན་ཚོགས་བྲི།། 
དེ་ཡི་སྟན་ནི་མཁས་པ་ཡིས།། 
འབྱུང་ཁུངས་ཀུན་དང་ལྡན་པ་ཡིས།། 
རིན་ཆེན་ཀུན་གྱིས་ཉེར་བརྒྱན་པ།། 
དེ་ཡི་སྟེང་ན་རིན་ཆེན་བཞིའི།། 
པདྨ་ཡང་དག་གནས་པ་ནི།། 
ཡིད་དུ་འོང་བ་བསམ་བྱ་སྟེ།། 
བྱང་ཆུབ་སེམས་དཔའ་གྲགས་ཆེན་པོ།། 
དེ་ཡི་སྟེང་ན་འདུག་པར་བྲི།། 
དེ་ཡི་འཁོར་ནི་ཡོན་ཏན་གཙོ།། 
མཐའ་ཡས་ཤིན་ཏུ་གྲངས་མེད་དེ།། 
དེ་ཡི་ནང་ན་བྱང་ཆུབ་སེམས།། 
རིན་ཆེན་འབྱུང་གནས་རིན་ཆེན་ལག།
ས་འཛིན་ཉིད་དང་ལག་ན་ནི།། 
རིན་ཆེན་ཕྱག་རྒྱ་ཅན་དང་ནི།། 
ལྷག་པའི་བསམ་པ་བརྟན་པ་ཉིད།། 
གྲགས་ཆེན་འདི་དག་བྲི་བར་བྱ།། 
དེ་བཞིན་སྔགས་པས་ནུབ་ཕྱོགས་སུ།། 
དཔའ་བོ་ནམ་མཁའི་སྙིང་པོ་ནི།། 
གཟི་བརྗིད་ཆེན་པོ་གོས་དཀར་གྱོན།། 
ལག་ན་རལ་གྲི་ཐོགས་བསམ་སྟེ།། 
རྒྱལ་སྲས་པདྨའི་སྟན་སྟེང་ན།། 
ལེགས་པར་འདུག་པར་བྲི་བར་བྱ།། 
བདག་ཉིད་ཆེན་པོ་དེའི་འཁོར་དུ།། 
གྲགས་པ་དག་ཀྱང་བྲི་བར་བྱ།། 
དེའི་འཁོར་དཔའ་བོ་ཆེན་པོ་ནི།། 
ནམ་མཁའ་དྲི་མེད་བློ་གྲོས་མཁའ།། 
བློ་གྲོས་རྣམ་དག་ཉིད་དང་ནི།། 
སྤྱོད་པ་ཡི་ནི་བློ་གྲོས་དང་།། 
བློ་བརྟན་པ་ཞེས་བྱ་བ་སྟེ།། 
དེ་དག་རབ་ཏུ་བསྒྲིམ་བྲི་ཞིང་།། 
རྟག་ཏུ་དཔའ་བོ་འདི་རྣམས་དང་།། 
ལྷན་ཅིག་གོ་རིམས་བཞིན་དུ་བསམ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་ཐམས་ཅད་དང་ལྡན་པའི་འཁོར་རྣམས་ལ་བལྟས་ནས།
བཅོམ་ལྡན་འདས་རྣམ་པར་སྣང་མཛད་ལ་རིང་ཞིག་ཏུ་མིག་མི་འཛུམས་པར་བལྟས་ཏེ།
ཆེད་དུ་གླེང་པ་འདི་གླེང་ཞིང་ཚིག་ཏུ་སྨྲས་པ།
འཇིག་རྟེན་དུ་ནི་ཀུན་མཁྱེན་རྣམས།། 
ཨུ་དུམ་བཱ་རའི་མེ་ཏོག་བཞིན།། 
བརྒྱ་ལམ་ན་ནི་རེས་འགའ་ཞིག།
འབྱུང་འགྱུར་ཡང་ནི་མི་འབྱུང་ངོ།། 
གསང་སྔགས་སྤྱོད་པའི་ཚུལ་འབྱུང་བ།། 
དེ་བས་ཀྱང་ནི་དཀོན་པ་སྟེ།། 
བསྐལ་པ་བྱེ་བ་དུ་མ་རུ།། 
སྡིག་པ་བགྱིས་པར་གྱུར་པ་གང་།། 
དེ་ཀུན་དཀྱིལ་འཁོར་འདི་འདྲ་བ།། 
མཐོང་བས་བྱང་བར་འགྱུར་ལགས་ན།། 
གྲགས་པ་མཐའ་ཡས་སྔགས་སྤྱོད་པའི།། 
ཚུལ་ལ་གནས་ན་སྨོས་ཅི་འཚལ།། 
སྐྱོབ་པའི་གསང་སྔགས་བཟླས་ན་ནི།། 
གོ་འཕང་བླ་ན་མེད་པར་འགྱུར།། 
གང་དག་སྤྱོད་པ་མཆོག་འདི་ལ།། 
བློ་གྲོས་ཤིན་ཏུ་མི་གཡོ་བ།། 
དེ་དག་གིས་ནི་ངན་འགྲོའི་རྒྱུན།། 
སྡུག་བསྔལ་ཀུན་འབྱུང་རབ་ཏུ་བཅད།། 
དེའི་ཚེ་ཐམས་ཅད་དང་ལྡན་པའི་འཁོར་དེ་དག་དང་།
རྡོ་རྗེ་འཛིན་དེ་དག་གིས་མགྲིན་གཅིག་ཏུ་མཐུན་པར་ཚིག་སྨྲས་པ།
གསང་སྔགས་སྤྱོད་པའི་དབང་གྱུར་པ།། 
དཔའ་བོ་ཆེན་པོ་ལེགས་སོ་ལེགས།། 
ཁྱོད་ཀྱི་ཡིད་ལ་གང་བསམ་པ།། 
མཉམ་མེད་ཐམས་ཅད་མཁྱེན་ལ་ཞུས།། 
སྔགས་རྒྱུད་རྟོགས་པར་ཤེས་པ་ཡི།། 
བྱང་ཆུབ་སེམས་དཔའ་གཞན་རྣམས་དང་།། 
སྔགས་སྤྱད་འབྲས་བུ་ལ་གནས་པ།། 
བདག་ཅག་ཐམས་ཅད་དབང་དུ་གྱུར།།
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
ཚོན་ཞེས་བགྱི་བ་དེ་གང་ལགས།། 
ཅི་སླད་འདི་ནི་ཚོན་ཞེས་བགྱི།། 
ཚོན་ནི་ཇི་ལྟར་དགྱེ་བར་བགྱི།། 
གང་ཞིག་ཐོག་མར་གཏང་བར་བགྱི།། 
རྟ་བབས་རྣམས་དང་དེ་བཞིན་དུ།། 
སྒོ་ཁྱུད་རྣམས་ཀྱི་ཚད་དང་ནི།། 
སྒོ་ཡི་ཚད་ཀྱང་ཅི་འདྲར་བགྱི།། 
མགོན་པོ་ཡིས་ནི་བཤད་དུ་གསོལ།། 
ལྷ་བཤོས་མེ་ཏོག་བྱུག་སྤོས་དང་།། 
བུམ་པ་རྣམས་ཀྱང་རྒྱས་པར་གསུངས།། 
སློབ་མ་ཅི་ལྟར་གཟུད་པ་དང་།། 
དེ་ནི་ཅི་ལྟར་དབང་བསྐུར་དང་།། 
བླ་མ་ལ་ནི་ཡོན་དབུལ་དང་།། 
སྦྱིན་སྲེག་གནས་ཀྱང་བདག་ལ་གསུངས།། 
གསང་སྔགས་མཚན་ཉིད་ཅི་འདྲ་ལགས།། 
ཏིང་ངེ་འཛིན་དུ་བཞེད་པ་གང་།། 
དེ་སྐད་གསོལ་ནས་བཅོམ་ལྡན་འདས།། 
ཆོས་ཀུན་དབང་ཕྱུག་ཐུབ་པ་ཡིས།། 
རྡོ་རྗེ་འཛིན་ལ་འདི་སྐད་གསུངས།། 
ཡིད་གཅིག་ཏུ་ནི་ཚུར་ཉོན་ཅིག།
ཐེག་ཆེན་འབྲས་བུ་འབྱུང་བ་ཡི།། 
གསང་སྔགས་སྤྱོད་པའི་ཚུལ་གྱི་མཆོག།
སེམས་དཔའ་ཆེན་པོ་ཁྱོད་ཀྱིས་ནི།། 
གང་དག་དྲིས་པ་བཤད་པར་བྱ།། 
སེམས་ཅན་ཁམས་ནི་ཞེན་བྱེད་ཅིང་།། 
འདི་ནི་ཆོས་དབྱིངས་རོ་ཡིན་པར།། 
སངས་རྒྱས་རྣམས་ཀྱིས་སྔོན་གསུངས་ཏེ།། 
དེ་ཕྱིར་འདི་ནི་ཚོན་ཞེས་བྱ།། 
ཚོན་ནི་ནང་ནས་དགྱེ་བར་བྱ།། 
ཕྱི་རོལ་ནས་ནི་ཚོན་མི་དགྱེ།། 
དཀར་པོ་ཐོག་མར་གཏང་བར་བྱ།། 
དེ་ཡི་འོག་ཏུ་དམར་པོ་སྟེ།། 
དེ་ནས་སེར་པོ་གཏང་བར་བྱ།། 
དེ་ཡི་འོག་ཏུ་ལྗང་གུ་གཏང་།། 
ཀུན་གྱི་ནང་རོལ་ནག་པོ་སྟེ།། 
ཚོན་གྱི་ཆོ་ག་དེ་ལྟར་བཤད།། 
རྟ་བབས་རྣམས་ཀྱི་ཚད་ཀྱང་ནི།། 
དཀྱིལ་འཁོར་དབུ་མ་དང་མཉམ་མོ།། 
སྒོ་ཁྱུད་དག་ཀྱང་དེ་དང་མཉམ།། 
པདྨ་སོར་ནི་བཅུ་དྲུག་བཤད།། 
དང་པོའི་སྒོ་ནི་སྙིང་པོ་ཡི།། 
དཀྱིལ་འཁོར་དང་ནི་མཉམ་ཞེས་བྱ།། 
འཇིགས་མེད་དག་གི་རིམ་གྱིས་ནི།། 
བསྐྱེད་དེ་དེ་ལས་ལྷག་ཤེས་བྱ།། 
སྒོ་རྣམས་ཀྱི་ནི་བར་བར་དུ།། 
སྒོ་སྲུང་རྣམས་ནི་གཞག་པར་བྱ།། 
ཏིང་ངེ་འཛིན་ནི་མདོར་ན་སེམས།། 
ཡང་དག་མགུ་བ་ཡིན་པར་བཤད།། 
སེམས་དཔའ་ཆེན་པོ་ཁྱད་པར་ནི།། 
ཡིད་གཅིག་བསྡུས་ལ་མཉན་པར་གྱིས།། 
སངས་རྒྱས་ཀུན་གྱི་ཏིང་འཛིན་ནི།། 
སྟོང་པ་ཉིད་ཅེས་རྒྱལ་བས་གསུངས།། 
དེ་ནི་སེམས་ཡོངས་ཤེས་པ་ལས།། 
ཐོབ་པར་འགྱུར་གྱི་གཞན་ལས་མིན།། 
དེ་དག་ཉིད་ནི་སྤངས་པ་སྟེ།། 
རྫོགས་སངས་རྒྱས་ཀྱི་ཡིན་པར་འདོད།། 
སྟོང་པ་ཆེན་པོ་ཞེས་བྱ་སྟེ།། 
ཀུན་མཁྱེན་ཡེ་ཤེས་རྫོགས་བྱེད་པའོ།། 
དེ་བས་རྣམ་པ་ཐམས་ཅད་དུ།། 
སྟོང་ཉིད་རྟག་ཏུ་དྲན་པར་བྱའོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་སངས་རྒྱས་ཐམས་ཅད་དང་ཐབས་ཅིག་ཏུ་ཡང་དག་པར་མོལ་ནས།
ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་སོ་སོའི་ཚུལ་དུ་གསུངས་སོ།། 
དེའི་ཚེ་ཡང་སངས་རྒྱས་ཐམས་ཅད་དང་རྒྱུད་གཅིག་པའི་སྟོབས་ཀྱི་ཤུགས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
དེ་ནས་ཡང་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
བྱང་ཆུབ་སྙིང་པོར་འདུག་ནས་སུ།། 
བདུད་ནི་རྣམ་པ་བཞི་བཅོམ་པས།། 
དེ་ནས་དཔའ་བོ་ཆེན་པོ་ཞེས།། 
ཚངས་ལ་སོགས་པ་ལྷ་ཚོགས་རྣམས།། 
འཇིགས་པ་ཐམས་ཅད་མེད་པའི་སྒྲ།། 
དགའ་བཞིན་དུ་ནི་སྒྲོགས་པར་བྱེད།། 
དེ་ཕྱིན་ཅད་ནི་ང་དཔའ་བོ།། 
དཔའ་བོ་ཆེན་པོ་ཞེས་སུ་གྲགས།། 
སྐྱེ་བ་མེད་པ་ངས་རྟོགས་པ།། 
ཚིག་གི་སྤྱོད་ཡུལ་རྣམས་སྤངས་ཤིང་།། 
ཉེས་པ་ཐམས་ཅད་མེད་པ་སྟེ།། 
རྒྱུ་དང་རྐྱེན་དང་བྲལ་བ་ཡིན།། 
སྟོང་པའི་ཡེ་ཤེས་མཁའ་འདྲ་བ།། 
མུན་པ་ཀུན་དང་བྲལ་གྱུར་ཅིང་།། 
ཤིན་ཏུ་དྲི་མེད་དེ་ཁོ་ན།། 
ཅི་ལྟར་འབྱུང་བ་ང་ལས་བྱུང་།། 
ཀུན་མཁྱེན་ཙམ་གྱི་ཚུལ་དུ་གནས།། 
ཀུན་མཁྱེན་སངས་རྒྱས་མཚན་ཉིད་དོ།། 
ང་ཡི་དེ་ཉིད་དམ་པ་འདི།། 
འཇིག་རྟེན་སྣང་བར་བྱེད་པ་སྟེ།། 
བྱིན་གྱིས་བརླབས་ཀྱི་སྟོབས་ཀྱིས་ནི།། 
ཡིག་འབྲུ་རྣམས་སུ་བསྟན་ནས་སུ།། 
སེམས་ཅན་རྣམས་ལ་སྙིང་བརྩེའི་ཕྱིར།། 
ངས་ནི་ཐམས་ཅད་རབ་ཏུ་བཤད།། 
དེ་ནས་དཔལ་ལྡན་རྡོ་རྗེ་འཛིན།། 
ངོ་མཚར་གྱུར་ནས་མིག་གདངས་ཏེ།། 
ཐམས་ཅད་མཁྱེན་ལ་མགོ་བོ་ཡིས།། 
ཕྱག་འཚལ་ནས་ནི་ཚིག་འདི་སྨྲས།། 
སངས་རྒྱས་ཀུན་གྱི་ཐབས་དང་ནི།། 
ཤེས་རབ་བསམ་ཡས་ངོ་མཚར་ཆེ།། 
སྤྲོས་པ་ཀུན་དང་བྲལ་བ་ཡི།། 
ཆོས་རྟོགས་ནས་ནི་རང་བྱུང་རྣམས།། 
འཇིག་རྟེན་ཀུན་གྱི་རེ་བ་ཀུན།། 
ཡོངས་སུ་རྫོགས་པར་བྱེད་པ་སྟོན།། 
གསང་སྔགས་མཚན་ཉིད་དེ་ལྟ་བུ།། 
བདེན་པ་གཉིས་ལ་ལེགས་གནས་པ།། 
སེམས་ཅན་ཀུན་གྱིས་ཤེས་ན་ནི།། 
འཇིག་རྟེན་ཀུན་གྱི་མཆོད་གནས་འགྱུར།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་ཚིགས་སུ་བཅད་པ་དེ་དག་གསོལ་ནས།
བཅོམ་ལྡན་འདས་རྣམ་པར་སྣང་མཛད་ལ་མིག་མི་འཛུམས་པའི་ལྟ་བས་བལྟས་ནས་ཅང་མི་སྨྲ་བར་འདུག་གོ།། 
དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་སངས་རྒྱས་ཀྱི་ས་ལ་གནས་པ་རྣམས་ཀྱི་ཏིང་ངེ་འཛིན་གྱི་ཚུལ་ནི།
དོགས་པ་དང་ནི་བྲལ་བ་རུ།། 
འཇིག་རྟེན་མཚན་ཉིད་ཤེས་ནས་ནི།། 
དགོས་པའི་ས་ལ་གནས་དེ་རྣམས།། 
སངས་རྒྱས་ས་ལ་གནས་པ་ཡིན།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་ས་བརྒྱད་པའི་དབང་ཕྱུག་རྣམས་ཀྱི་ཏིང་ངེ་འཛིན་གྱི་ཚུལ་ནི།
ཆོས་རྣམས་ཐམས་ཅད་མི་དམིགས་ཤིང་།། 
སྲིད་དང་སྐྱེ་བ་རྣམ་སྤངས་པའི།། 
འཇིག་རྟེན་སྒྱུ་མ་ལྟར་ཤེས་ནས།། 
འཇིག་རྟེན་འཇིག་རྟེན་དབང་དུ་འདོད།། 
གསང་བ་པའི་བདག་པོ་གཞན་ཡང་ཉན་ཐོས་དམིགས་པ་དང་བཅས་པའི་ས་ལ་གནས་པ་རྣམས་སྐྱེ་བ་དང་འཇིག་པར་རྟོགས་ནས།
མཐའ་གཉིས་བཤིག་པས་རྒྱུ་མི་དམིགས་པའི་ཕྱིར་ཤིན་ཏུ་དངོས་པོ་མེད་པའི་ཡེ་ཤེས་མི་སྤྱོད་དེ།
འདི་ནི་ཉན་ཐོས་རྣམས་ཀྱི་ཏིང་ངེ་འཛིན་གྱི་ཚུལ་ལོ།། 
གསང་བ་པའི་བདག་པོ་རང་སངས་རྒྱས་རྒྱུ་དང་འབྲས་བུ་རྣམ་པར་བཤིག་ནས་བརྗོད་དུ་མེད་པའི་ཆོས་ཀྱི་ཚུལ་ལ་གནས་པ་རྣམས་ནི་ཆོས་ཐམས་ཅད་བརྗོད་དུ་མེད་དོ་སྙམ་པའི་ཡེ་ཤེས་འཇུག་སྟེ།
ངག་ཤིན་ཏུ་འགོག་པའི་ཏིང་ངེ་འཛིན་ལ་ཡང་དག་པར་རིག་པར་བྱེད་པ་འདི་ནི་རང་སངས་རྒྱས་རྣམས་ཀྱི་ཏིང་ངེ་འཛིན་གྱི་ཚུལ་ལོ།། 
གསང་བ་པའི་བདག་པོ་གཞན་ཡང་འཇིག་རྟེན་པ་རྣམས་རྒྱུ་ལས་འབྲས་བུ་དང་།
ལས་ལས་འབྱུང་བའམ་ལྡོག་པར་རྟོག་ཅིང་གཞན་གྱི་དབང་གིས་སྟོང་པ་ཉིད་ཀྱི་ཏིང་ངེ་འཛིན་ཀུན་ཏུ་སྐྱེ་བར་འགྱུར་ཏེ།
འདི་ནི་འཇིག་རྟེན་པ་རྣམས་ཀྱི་ཏིང་ངེ་འཛིན་གྱི་ཚུལ་ལོ།། 
གསང་བ་པའི་བདག་པོ།
འདི་ནི་ཏིང་ངེ་འཛིན་གྱི་ཚུལ།། 
ཡིན་ཏེ་དེ་ལ་གནས་པ་ཡི།། 
སངས་རྒྱས་དང་ནི་རང་སངས་རྒྱས།། 
བྱང་ཆུབ་སེམས་དཔའ་སྐྱོབ་རྣམས་དང་།། 
ཉན་ཐོས་དེས་པ་སྡིག་བཅོམ་པར།། 
གྲགས་པ་གང་དག་ཡིན་པ་དང་།། 
འཇིག་རྟེན་པ་ཡི་ལྷ་གང་ཡིན།། 
གསང་སྔགས་སྤྱད་པའི་ཆོ་གའི་ཚུལ།། 
སེམས་ཅན་རྣམས་ལ་ཕན་འདོད་པས།། 
དཔའ་བོ་དེ་ཚེ་འཆད་པར་བྱེད།། 
དེ་ནས་ཡང་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་སྔགས་རྣམས་ཀྱི་གསང་སྔགས་ཀྱི་མཚན་ཉིད་ཉོན་ཅིག།
བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ནས།
བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེ་ལ།། 
རྫོགས་སངས་རྒྱས་ཀྱི་གསང་སྔགས་ནི།། 
ཚིག་དང་མིང་དང་བརྡ་ཡིས་མཚན།། 
ཚིག་དེ་དབང་དུ་གྱུར་པས་ན།། 
གསང་སྔགས་དོན་རྣམས་ཐམས་ཅད་སྒྲུབ།། 
ཁ་ཅིག་སྐུལ་བའི་ཚིག་དང་ལྡན།། 
ཁ་ཅིག་རང་མིང་ཐོག་མར་སྨོས།། 
ཧཱུྃ་དང་ཕཊ་དང་ལྡན་པ་ནི།། 
གཙུག་ཏོར་རྣམས་ཀྱི་ཡིན་པར་བསྒྲགས།། 
ཟུང་ཟོ་ཆོམས་ཤིག་ཅེས་པ་དང་།། 
སྣུན་སོད་དྲོལ་ཅིག་ཅེས་པ་ནི།། 
ཕྱག་བརྙན་རྣམས་དང་ཁྲོ་བོ་ཡི།། 
གསང་སྔགས་ཡིན་པར་འདྲེན་པས་གསུངས།། 
ན་མཿ་སྭཱ་ཧཱ་ལ་སོགས་ལྡན།། 
ཏིང་ངེ་འཛིན་ནི་རྟོགས་པས་མཚན།། 
ཞི་བའི་ཡི་གེ་རྣམ་པར་དག།
རེ་བ་ཐམས་ཅད་རྫོགས་བྱེད་པའི།། 
གསང་སྔགས་སངས་རྒྱས་ཐམས་ཅད་དང་།། 
བྱང་ཆུབ་སེམས་དཔའ་སྐྱོབ་པའི་ཡིན།། 
ཉན་ཐོས་རྣམས་ཀྱི་གསང་སྔགས་ནི།། 
གཅིག་པོ་གཞི་ནི་གཅིག་ལ་གནས།། 
རང་སངས་རྒྱས་ཀྱིའང་དེ་བཞིན་ཏེ།། 
ཁྱད་པར་དག་ནི་བཤད་བྱ་ན།། 
ཏིང་ངེ་འཛིན་གྱི་ཁྱད་པར་ལས།། 
ལས་ཚེ་རྣམ་པར་སྦྱང་ཞེས་བྱ།། 
གསང་བ་པའི་བདག་པོ་གཞན་ཡང་གསང་སྔགས་རྣམས་ཀྱི་མཚན་ཉིད་ནི།
སངས་རྒྱས་ཐམས་ཅད་ཀྱིས་མ་བྱས།
བྱེད་དུ་མ་བཅུག།
རྗེས་སུ་ཡི་རང་བ་མ་ཡིན་ནོ།། 
དེ་ཅིའི་ཕྱིར་ཞེ་ན།
འདི་ནི་ཆོས་རྣམས་ཀྱི་ཆོས་ཉིད་དེ།
འདི་ལྟར་དེ་བཞིན་གཤེགས་པ་རྣམས་བྱུང་ཡང་རུང་།
མ་བྱུང་ཡང་རུང་།
ཆོས་རྣམས་ཀྱི་ཆོས་ཉིད་དེ་ནི་ཡེ་ནས་གནས་པ་སྟེ།
དེ་ཡང་འདི་ལྟར་གསང་སྔགས་རྣམས་ཀྱི་གསང་སྔགས་ཀྱི་ཆོས་ཉིད་དོ།། 
གསང་བ་པའི་བདག་པོ་དེ་ལ་གང་གི་ཚེ་ཡང་དག་པར་རྫོགས་པའི་སངས་རྒྱས་ཐམས་ཅད་མཁྱེན་པ།
ཐམས་ཅད་གཟིགས་པ་འཇིག་རྟེན་དུ་བྱུང་བ་དེའི་ཚེ།
ཆོས་ཉིད་དེ་ཚུལ་སྣ་ཚོགས་དང་དགོངས་པ་སྣ་ཚོགས་ཀྱིས།
སེམས་ཅན་བསམ་པ་སྣ་ཚོགས་པ་རྣམས་ལ་ཚིག་སྣ་ཚོགས་པ་རྣམས་ཡིག་འབྲུ་སྣ་ཚོགས་དང་།
ཡུལ་གྱི་ངེས་པའི་ཚིག་ཏུ་བརྗོད་པ་སྣ་ཚོགས་དང་།
དབྱངས་སྣ་ཚོགས་སུ་གོ་བ་རྣམས་སུ་བྱིན་གྱིས་བརླབས་ཏེ།
གསང་སྔགས་ཀྱི་ཚུལ་འཆད་དོ།། 
ཅི་ལྟར་ན་དེ་བཞིན་གཤེགས་པ་རྣམས་གསང་སྔགས་ཀྱི་ཚུལ་ཡིག་འབྲུ་དག་ཏུ་བྱིན་གྱིས་རློབ་ཅེ་ན།
གསང་བ་པའི་བདག་པོ་དེ་ལ་དེ་བཞིན་གཤེགས་པ་རྣམས་ཀྱིས་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མར་ཡང་དག་པར་བསྒྲུབས་པའི་བདེན་པའི་ཚིག་གང་ཡིན་པ་དང་།
འཕགས་པའི་བདེན་པ་བཞི་དང་།
དྲན་པ་ཉེ་བར་གཞག་པ་བཞི་དང་།
རྫུ་འཕྲུལ་གྱི་རྐང་པ་བཞི་དང་།
དེ་བཞིན་གཤེགས་པའི་སྟོབས་བཅུ་དང་།
ཕ་རོལ་ཏུ་ཕྱིན་པ་དྲུག་དང་།
བྱང་ཆུབ་ཀྱི་ཡན་ལག་རིན་པོ་ཆེ་བདུན་དང་།
ཚངས་པའི་གནས་པ་བཞི་དང་།
སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་གང་དག་ཡིན་པ་དང་།
གསང་བ་པའི་བདག་པོ་མདོར་ན་དེ་བཞིན་གཤེགས་པ་རྣམས་ཀྱི་ཐམས་ཅད་མཁྱེན་པའི་ཡེ་ཤེས་གང་ཡིན་པ་དེ་ཐམས་ཅད་དེ་བཞིན་གཤེགས་པ་རྣམས་ཉིད་ཀྱི་བསོད་ནམས་དང་།
ཡེ་ཤེས་ཀྱི་སྟོབས་དང་།
སྔོན་གྱི་སྨོན་ལམ་མཁྱེན་པའི་སྟོབས་དང་།
ཆོས་ཀྱི་དབྱིངས་ཀྱི་བྱིན་གྱི་རླབས་ཀྱི་སྟོབས་ཀྱི་བྱིན་གྱིས་བརླབས་ནས།
སེམས་ཅན་རྣམས་ལ་སྐལ་བ་ཅི་ལྟ་བ་བཞིན་དུ་གསང་སྔགས་ཀྱི་ཆོ་ག་ཡང་དག་པར་རབ་ཏུ་སྟོན་ཏོ།། 
གསང་སྔགས་ཀྱི་ཆོ་ག་དེ་ཡང་གང་ཞེ་ན།
གཟོད་ནས་མ་སྐྱེས་པའི་ཕྱིར་ཨ་ནི་ཆོས་ཐམས་ཅད་ཀྱི་སྒོའོ།། 
དགོངས་པ་དང་བྲལ་བའི་ཕྱིར་ཀ་ནི་ཆོས་ཐམས་ཅད་ཀྱི་སྒོའོ།། 
ནམ་མཁའ་དང་འདྲ་བར་དམིགས་སུ་མེད་པའི་ཕྱིར་ཁ་ནི་ཆོས་ཐམས་ཅད་ཀྱི་སྒོའོ།། 
འགྲོ་བ་ཐམས་ཅད་དམིགས་སུ་མེད་པའི་ཕྱིར་ག་ནི་ཆོས་ཐམས་ཅད་ཀྱི་སྒོའོ།། 
གཅིག་ཏུ་འཕུངས་པ་དམིགས་སུ་མེད་པའི་ཕྱིར་གྷ་ནི་ཆོས་ཐམས་ཅད་ཀྱི་སྒོའོ།། 
འཆི་འཕོ་ཐམས་ཅད་དང་བྲལ་བའི་ཕྱིར་ཙ་ནི་ཆོས་ཐམས་ཅད་ཀྱི་སྒོའོ།། 
གྲིབ་མ་ཐམས་ཅད་དང་མཚུངས་པའི་ཕྱིར་ཚ་ནི་ཆོས་ཐམས་ཅད་ཀྱི་སྒོའོ།། 
སྐྱེ་བ་དམིགས་སུ་མེད་པའི་ཕྱིར་ཛ་ནི་ཆོས་ཐམས་ཅད་ཀྱི་སྒོའོ།། 
དྲི་མ་དམིགས་སུ་མེད་པའི་ཕྱིར་ཛྷ་ནི་ཆོས་ཐམས་ཅད་ཀྱི་སྒོའོ།། 
ང་རྒྱལ་དམིགས་སུ་མེད་པའི་ཕྱིར་ཊ་ནི་ཆོས་ཐམས་ཅད་ཀྱི་སྒོའོ།། 
བསྐྱེད་པ་དམིགས་སུ་མེད་པའི་ཕྱིར་ཋ་ནི་ཆོས་ཐམས་ཅད་ཀྱི་སྒོའོ།། 
འཁྲུག་པ་དམིགས་སུ་མེད་པའི་ཕྱིར་ཌ་ནི་ཆོས་ཐམས་ཅད་ཀྱི་སྒོའོ།། 
བསླུ་བ་དང་ཡོངས་སུ་བྲལ་བའི་ཕྱིར་ཌྷ་ནི་ཆོས་ཐམས་ཅད་ཀྱི་སྒོའོ།། 
དེ་བཞིན་ཉིད་དམིགས་སུ་མེད་པའི་ཕྱིར་ཏ་ནི་ཆོས་ཐམས་ཅད་ཀྱི་སྒོའོ།། 
གནས་དམིགས་སུ་མེད་པའི་ཕྱིར་ཐ་ནི་ཆོས་ཐམས་ཅད་ཀྱི་སྒོའོ།། 
འདུལ་བ་དམིགས་སུ་མེད་པའི་ཕྱིར་ད་ནི་ཆོས་ཐམས་ཅད་ཀྱི་སྒོའོ།། 
ཁམས་དམིགས་སུ་མེད་པའི་ཕྱིར་དྷ་ནི་ཆོས་ཐམས་ཅད་ཀྱི་སྒོའོ།། 
དོན་དམ་པའི་བདེན་པ་དམིགས་སུ་མེད་པའི་ཕྱིར་པ་ནི་ཆོས་ཐམས་ཅད་ཀྱི་སྒོའོ།། 
ལྦུ་བ་དང་འདྲ་བར་སྙིང་པོ་མེད་པའི་ཕྱིར་ཕ་ནི་ཆོས་ཐམས་ཅད་ཀྱི་སྒོའོ།། 
ངག་གི་ལམ་དང་བྲལ་བའི་ཕྱིར་བ་ནི་ཆོས་ཐམས་ཅད་ཀྱི་སྒོའོ།། 
སྲིད་པ་ཐམས་ཅད་དམིགས་སུ་མེད་པའི་ཕྱིར་བྷ་ནི་ཆོས་ཐམས་ཅད་ཀྱི་སྒོའོ།། 
འཆི་བ་དམིགས་སུ་མེད་པའི་ཕྱིར་མ་ནི་ཆོས་ཐམས་ཅད་ཀྱི་སྒོའོ།། 
ཐེག་པ་ཐམས་ཅད་དམིགས་སུ་མེད་པའི་ཕྱིར་ཡ་ནི་ཆོས་ཐམས་ཅད་ཀྱི་སྒོའོ།། 
རྡུལ་ཐམས་ཅད་དང་བྲལ་བའི་ཕྱིར་ར་ནི་ཆོས་ཐམས་ཅད་ཀྱི་སྒོའོ།། 
མཚན་ཉིད་མི་དམིགས་པའི་ཕྱིར་ལ་ནི་ཆོས་ཐམས་ཅད་ཀྱི་སྒོའོ།། 
རང་བཞིན་གྱིས་ཞི་བའི་ཕྱིར་ཤ་ནི་ཆོས་ཐམས་ཅད་ཀྱི་སྒོའོ།། 
རང་བཞིན་གྱིས་བླུན་པ་ཉིད་ཀྱི་ཕྱིར་ཥ་ནི་ཆོས་ཐམས་ཅད་ཀྱི་སྒོའོ།། 
བདེན་པ་ཐམས་ཅད་དམིགས་སུ་མེད་པའི་ཕྱིར་ས་ནི་ཆོས་ཐམས་ཅད་ཀྱི་སྒོའོ།། 
རྒྱུ་དམིགས་སུ་མེད་པའི་ཕྱིར་ཧ་ནི་ཆོས་ཐམས་ཅད་ཀྱི་སྒོའོ།། 
གསང་བ་པའི་བདག་པོ་ང་དང་ཉ་དང་ཎ་དང་ན་དང་མ་ནི་ཏིང་ངེ་འཛིན་ཐམས་ཅད་ལ་དབང་སྒྱུར་བ་སྟེ།
མཐུ་ཐམས་ཅད་དང་ལྡན་པ།
རབ་ཏུ་མྱུར་བར་དགོས་པའི་དོན་རབ་ཏུ་སྒྲུབ་པར་བྱེད་པ་ཡིན་ནོ།། 
གསང་བ་པའི་བདག་པོ་གསང་སྔགས་ཀྱི་ཚུལ་ཏིང་ངེ་འཛིན་གྱི་སྒོ་འདི་ནི་རེ་བ་ཐམས་ཅད་ཡོངས་སུ་རྫོགས་པར་བྱེད་པ།
དེ་བཞིན་གཤེགས་པ་ཐམས་ཅད་ཀྱི་རྣམ་པར་སྨིན་པའི་འབྲས་བུ་བསམ་གྱིས་མི་ཁྱབ་པ།
རྣམ་པ་ཐམས་ཅད་ཀྱི་མཆོག་དང་ལྡན་པ།
གསང་སྔགས་ཀྱི་དེ་ཁོ་ན་ཉིད་ཀྱི་དོན་ངེས་པ།
དུས་གསུམ་ལས་ཤིན་ཏུ་འདས་པ།
ནམ་མཁའ་ལྟར་དྲི་མ་མེད་པ་སྟེ།
བསམ་ཡས་སེམས་ཀྱི་ས་ལ་གནས།། 
ལས་དང་བྱ་བ་དག་ལས་བྱུང་།། 
སྤྱད་པའི་ས་ནི་རྗེས་ཐོབ་ནས།། 
བསམ་ཡས་འབྲས་བུ་སྦྱིན་པར་བྱེད།། 
འདི་ནི་དེ་ཉིད་དམ་པ་སྟེ།། 
སངས་རྒྱས་ཀུན་གྱིས་རབ་ཏུ་བསྟན།། 
གསང་སྔགས་ཆོ་ག་འདི་ཤེས་ནས།། 
སྔགས་པས་དངོས་གྲུབ་ཐོབ་པར་འགྱུར།། 
སྒྲ་ཞེས་བྱ་བ་དེ་ཉིད་མཆོག།
གསང་སྔགས་རྣམས་ཀྱི་གསང་སྔགས་མཚན།། 
སྔགས་པས་ཡིད་ལ་སེམས་ན་ནི།། 
འཆི་འཕོ་མེད་པའི་གནས་འཐོབ་བོ།། 
དེ་ནས་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱིས་གསང་སྔགས་ཀྱི་མཚན་ཉིད་ཀྱི་ཚུལ་བསམ་གྱིས་མི་ཁྱབ་པའི་ཆོས་ཀྱི་རྣམ་གྲངས་བསྟན་པ།
བཅོམ་ལྡན་འདས་ངོ་མཚར་ལགས་སོ།། 
དེ་ནི་ཉན་ཐོས་དང་རང་སངས་རྒྱས་ཐམས་ཅད་དང་ཐུན་མོང་མ་ལགས་ཏེ།
བཅོམ་ལྡན་འདས་གང་དག་གསང་སྔགས་ཀྱི་ཚུལ་འདི་ལ་དད་པའི་སེམས་ཅན་དེ་དག་ཀྱང་ཐུན་མོང་མ་ལགས་པའི་ཡོན་ཏན་དང་ལྡན་པར་འགྱུར་རོ།། 
བཅོམ་ལྡན་འདས་གཞན་ཡང་དཀྱིལ་འཁོར་གྱི་ཡོ་བྱད་ཀྱི་ཆོ་ག་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
དེ་ནས་སྔགས་པ་དེ་ཡིས་སུ།། 
མེ་ཏོག་སེར་པོ་དཀར་པོ་དམར།། 
ཡིད་དུ་འོང་བས་ནན་ཏན་དུ།། 
ལྷ་རྣམས་ལ་ནི་མཆོད་པ་བྱ།། 
པདྨའམ་ཡང་ན་ཨུཏྤ་ལ།། 
ནཱ་ག་གེ་སར་པུ་ན་ག།
ཙམ་པ་ཨ་ཤོ་ཏི་ལ་ཀ།
པ་ཏ་ལ་དང་ས་ལའང་རུང་།། 
དེ་ལ་སོགས་པའི་མེ་ཏོག་རྣམས།། 
ཡིད་དུ་འོང་ཞིང་བལྟ་ན་སྡུག།
བཀྲ་ཤིས་པ་ལ་སྔགས་པ་ཡིས།། 
མཁས་པས་ནན་ཏན་མཆོད་པར་བྱ།། 
ཙནྡན་ཏ་གར་སྤྲྀ་ཀ་དང་།། 
གུར་ཀུམ་དང་ནི་རུ་རྟའང་རུང་།། 
སྤོས་མཆོག་རབ་ཏུ་བཟང་པོ་ནི།། 
སྣ་ཚོགས་ཡིད་དུ་འོང་བ་དབུལ།། 
ཨ་ག་རུའམ་སྒྲོན་ཤིང་ངམ།། 
ག་པུར་དང་ནི་ཙནྡན་དང་།། 
སཱ་ལའི་ཐང་ཆུ་བཀྲ་ཤིས་པའམ།། 
ཤི་རི་བ་ས་ཀ་ཡང་རུང་།། 
གཞན་ཡང་བདུག་སྤོས་སྣ་ཚོགས་པ།། 
བཀྲ་ཤིས་འཇིག་རྟེན་རྣམ་གྲགས་པ།། 
ཡིད་འོང་སྔགས་པས་ཆོ་ག་བཞིན།། 
ལྷ་རྣམས་ལ་ནི་དབུལ་བར་བྱ།། 
དེ་ནས་གཞན་ཡང་སེམས་དཔའ་ཆེ།། 
ལྷ་བཤོས་ལས་ཀྱི་ཆོ་ག་ཉོན།། 
འོ་ཐུག་འབྲས་ཆན་ཞོ་སྦྱར་ནས།། 
ལ་ཕུག་དང་ནི་ཁུར་སྐྱ་དང་།། 
གོར་བོད་ཀ་ར་ཡིད་འོང་དང་།། 
ཁཎྜའི་བཅའ་བ་བཟང་པོ་དང་།། 
པུ་རི་ཀ་དང་ཀ་རི་ཀ།
དེ་བཞིན་མ་ཐུ་ཤི་ར་དང་།། 
ཕེ་ན་ཨ་ཤོག་བར་ཏི་དང་།། 
པར་པ་ཏ་ཡང་དབུལ་བར་བྱའོ།
དེ་ལ་སོགས་པའི་བཟའ་བ་དང་།། 
ཤིང་ཏོག་རྣམས་ནི་སྣ་ཚོགས་དང་།། 
ཧྭགས་དང་ལི་ཁ་ར་རྣམས་དང་།། 
བུ་རམ་སྦྲང་རྩི་མར་དག་དང་།། 
བཏུང་བ་རྣམ་པ་སྣ་ཚོགས་དང་།། 
ཞོ་དང་འོ་མ་རྒྱས་པར་དབུལ།། 
མར་མེ་རྣམ་པ་སྣ་ཚོགས་པ།། 
གཙང་ཞིང་ཤིན་ཏུ་བཟང་པོ་ཡི།། 
འབྲུ་མར་རབ་ཏུ་དྲི་ཞིམ་པས།། 
རབ་ཏུ་བཀང་སྟེ་དབུལ་བར་བྱ།། 
ཕྱོགས་སུ་གདུགས་དང་བ་དན་རྣམས།། 
ཁ་དོག་སྣ་ཚོགས་རབ་ཏུ་བསྒྲེང་།། 
རྟ་བབས་བཟང་པོ་རྣམས་ཀྱང་ནི།། 
དྲིལ་བུ་དང་བཅས་རབ་ཏུ་དབུལ།། 
ཡང་ན་ཡིད་ཀྱི་མཆོད་པ་ནི།། 
ཐམས་ཅད་ནན་ཏན་བསྐྱེད་དེ་བྱ།། 
དེ་ནས་བུམ་པ་བརྒྱད་དམ་ནི།། 
བཅུ་དྲུག་རྒྱས་པར་བླངས་ནས་སུ།། 
སྨན་དང་རིན་ཆེན་ཐམས་ཅད་བླུགས།། 
སྤོས་ཀྱི་ཆུས་ནི་རབ་ཏུ་བཀང་།། 
ལྡུམ་བུ་དག་གིས་ཁ་བརྒྱན་ཏེ།། 
དེ་བཞིན་འབྲས་བུས་ཁ་ཡང་དགང་།། 
མེ་ཏོག་སྤོས་ལ་སོགས་པས་བརྒྱན།། 
ཤིན་ཏུ་བཟང་པོ་བསྲུང་བ་བྱས།། 
མགྲིན་པ་རས་ཀྱིས་བཅིངས་པ་རྣམས།། 
མཁས་པས་རྣམ་པར་དགོད་པར་བྱ།། 
ལྷ་ཡི་གཙོ་བོ་རྣམས་ལ་ནི།། 
རས་ནི་ཟུང་རེ་ཟུང་རེ་དབུལ།། 
སེམས་དཔའ་ཆེན་པོ་ཕལ་རྣམས་ལ།། 
ཡ་རེ་དབུལ་བར་རབ་ཏུ་བསྒྲགས།། 
མཆོད་པ་དེ་ལྟར་བྱས་ནས་ནི།། 
སློབ་མ་དཀྱིལ་འཁོར་དྲུང་བཀུག་སྟེ།། 
སྔགས་པས་ཆུ་ཡིས་བསང་གཏོར་བྱ།། 
དྲི་དང་མེ་ཏོག་སྦྱིན་པར་བྱ།། 
དེ་བཞིན་གཤེགས་པ་དྲན་བྱས་ནས།། 
བྱང་ཆུབ་སེམས་ཀྱང་འཛིན་དུ་གཞུག།
དེས་ན་རྒྱལ་བའི་རིགས་དགེ་ལ།། 
ཐམས་ཅད་རབ་ཏུ་སྐྱེས་པར་འགྱུར།། 
ཆོས་ཀྱི་དབྱིངས་ལས་བྱུང་བ་ཡི།། 
ཕྱག་རྒྱ་དེ་དག་རྣམས་ལ་བཅིང་།། 
ཆོས་ཀྱི་འཁོར་ལོའང་བཅིངས་ནས་ནི།། 
རྡོ་རྗེ་སེམས་དཔས་བྱིན་གྱིས་བརླབས།། 
དེ་ནས་སངས་རྒྱས་ཀུན་གྱི་ནི།། 
དམ་ཚིག་སྡོམ་བརྩོན་ཅན་གྱིས་བཅིངས།། 
དེ་ཚེ་སྔགས་ཀྱི་ཆོ་ག་བཞིན།། 
རས་ལ་ལན་གསུམ་གདབ་པར་བྱ།། 
སྙིང་རྗེར་གྱུར་པའི་ཡིད་ཀྱིས་སུ།། 
དེ་དག་གི་ནི་གདོང་ཡང་དགབ།། 
དམ་ཚིག་ལན་གསུམ་བཟླས་ནས་ནི།། 
སྤྱི་བོར་ཡི་གེ་ར་ཞེས་པ།། 
ཀླད་ཀྱི་ཀོར་བཅས་བརྗིད་དང་ལྡན།། 
འབར་བའི་ཕྲེང་བ་རྣམ་པར་འཕྲོ།། 
ཟླ་བ་འཆར་ཀ་ལྟ་བུ་ཡི།། 
ཁ་དོག་དཀར་པོ་གཞག་པར་བྱ།། 
སྐྱོབ་པ་ཀུན་གྱི་སྤྱན་སྔར་ནི།། 
དེ་ནས་མེ་ཏོག་འདོར་དུ་གཞུག།
མེ་ཏོག་གང་ལ་བབ་པ་དེ།། 
སྔགས་པས་དེ་ལ་སྦྱིན་པར་བྱ།། 
དཀྱིལ་འཁོར་དང་པོའི་སྒོ་དྲུང་དུ།། 
སྒོ་ཁྱུད་ཀྱི་ནི་དབུས་ཀྱི་ཆ།། 
དཀྱིལ་འཁོར་གྱི་ནི་སྒོ་གཉིས་ཀྱི།། 
བར་དུ་སློབ་མ་གཟུང་བར་བྱ།། 
དེར་གནས་པ་ལ་ཆོ་ག་ཀུན།། 
རིམ་པ་བཞིན་དུ་ལེགས་པར་བྱ།། 
སློབ་མ་སྡིག་དང་བྲལ་བ་ཀུན།། 
དེ་ལྟར་ལེགས་པར་བཙུད་ནས་ནི།། 
དེ་དག་ཞི་བར་བྱ་བའི་ཕྱིར།། 
སྦྱིན་སྲེག་ཆོ་ག་བཞིན་དུ་བྱ།། 
སྙིང་པོའི་དཀྱིལ་འཁོར་གྱི་ནི་མདུན།། 
དཀྱིལ་འཁོར་གཉིས་པའི་རྒྱབ་རོལ་གྱི།། 
དཀྱིལ་འཁོར་གྱི་ནི་དབུས་ཀྱི་ཆར།། 
མ་ཡེངས་པ་ཡི་སེམས་ཀྱིས་བྱ།། 
མེ་ཐབ་ཁྲུ་གང་ཙམ་གྱི་ནི།། 
ཚད་དུ་རབ་ཏུ་བསྒྲགས་པ་ཡིན།། 
ཁ་རན་སོར་བཞི་ཚད་དུ་བྱ།། 
དབུས་སུ་རྡོ་རྗེ་རབ་ཏུ་བརྟག།
དེ་ནས་སྔགས་པའི་གཡས་ལོགས་སུ།། 
སྦྱིན་སྲེག་གི་ནི་ཡོ་བྱད་གཞག།
གཡོན་གྱི་ཕྱོགས་སུ་སློབ་མ་རྣམས།། 
ཙོག་ཙོག་པོར་ནི་འཁོད་དུ་གཞུག།
སྡོམ་བརྩོན་བདག་ཉིད་ས་སྟེང་དུ།། 
ཀུ་ཤ་བཏིང་བའི་སྟན་ལ་འདུག།
ཡང་ན་ཚོན་རྩི་དམར་པོ་མཆོག།
རབ་ཏུ་བཟང་པོ་བླངས་ནས་སུ།། 
དེ་ཡིས་མེ་ཡི་གནས་རྣམས་ཀུན།། 
སྔགས་པས་མདོ་རུ་བྲི་བར་བྱ།། 
ཀུ་ཤ་དག་གིས་གཡས་ཕྱོགས་ནས།། 
ཐམས་ཅད་ཁོར་ཡུག་དགྲམ་པ་ནི།། 
མང་པོས་བསྐོར་བའི་ཚུལ་དུ་དགྲམ།། 
སྤོས་ཀྱི་ཆུ་ཡིས་བསང་གཏོར་བྱ།། 
དེ་ནས་སེམས་ཅན་ཕན་བྱེད་པའི།། 
མེ་ནི་ཐབ་ཁུང་ནང་བསམས་ཏེ།། 
བརྟུལ་ཞུགས་བཟང་པོས་དགང་བླུགས་མཆོག།
གསང་སྔགས་འདི་ཡིས་སྦྱིན་པར་བྱ།། 
ན་མཿ་ས་མནྟ་བུད་དྷཱ་ནཱཾ།
ཨགྣ་ཡེ་སྭཱ་ཧཱ།
དེ་ནས་སློབ་མ་རེ་རེ་ནས།། 
མཁས་པས་ལག་པ་གཡོན་པ་ཡིས།། 
གཡས་པའི་མཐེ་བོང་བཟུང་ནས་སུ།། 
མཉམ་པར་བཞག་པས་སྦྱིན་སྲེག་བྱ།། 
ཡིད་ནི་མཉམ་པར་བཞག་ནས་སུ།། 
སྲེག་བླུགས་རེ་རེ་ལས་ཀྱང་ནི།། 
གསང་སྔགས་ཆོ་ག་བཞིན་ཟློས་ཤིང་།། 
ཉི་ཤུ་རྩ་གཅིག་སྦྱིན་སྲེག་བྱ།། 
ན་མཿ་ས་མནྟ་བུད་དྷཱ་ནཱཾ།
ཨོཾ་མ་ཧཱ་ཤཱནྟ་ག་ཏ་ཤཱནྟི་ཀ་ར་པྲ་ཤ་མ་དྷརྨྨ་ནི་ར་ཛཱ་ཏ།
ཨ་བྷཱ་བ་སྭ་བྷཱ་བ་དྷརྨྨ་ས་མ་ཏཱ་པྲཱཔྟེ་སྭཱ་ཧཱ།
སྦྱིན་སྲེག་རྗེས་ལ་སྔགས་པ་ཡིས།། 
སློབ་མ་རྣམས་ལ་ཡོན་བསླང་བ།། 
གསེར་དང་དངུལ་དང་རིན་ཆེན་དང་།། 
རྟ་དང་དེ་བཞིན་གླང་པོ་དང་།། 
རྔ་མོ་བ་ལང་མ་ཧེ་གོས།། 
གཞན་ཡང་དངོས་པོ་ཅི་ཡང་རུང་།། 
དེ་ཚེ་སློབ་མས་གུས་པར་ནི།། 
དད་པ་རབ་ཏུ་ལྡན་པ་ཡིས།། 
སེམས་ལ་དགའ་བ་བསྐྱེད་ནས་སུ།། 
བླ་མ་ལ་ནི་ཡོན་དབུལ་ལོ།། 
ཡང་ན་ཅི་ནས་བླ་མ་དེ།། 
རབ་ཏུ་མགུ་བར་འགྱུར་བར་བྱ།། 
དེ་ལྟར་བྱས་ནས་བདག་བསྲུང་སྟེ།། 
སློབ་མ་དེ་བོས་བསྒོ་བ་ནི།། 
འདི་ནི་བསོད་ནམས་ཞིང་ཡིན་ཞེས།། 
སེམས་ཅན་ཀུན་གྱི་དོན་གྱི་ཕྱིར།། 
སྐྱོབ་པ་རྣམས་ནི་ཀུན་གྱིས་གསུངས།། 
རྣམ་དག་ཡོན་ཏན་རྒྱས་པ་ཡི།། 
དགེ་འདུན་ལ་ནི་ཀུན་གྱིས་བྱིན།། 
དགེ་འདུན་ལ་ཕུལ་འབྲས་བུ་ཆེ།། 
སྐྱེས་བུ་མཁས་པ་གང་དག་གིས།། 
དགེ་འདུན་ལ་ནི་ཡོན་ཕུལ་ན།། 
ལོངས་སྤྱོད་ཆེན་པོ་མི་ཟད་པ།། 
འཇིག་རྟེན་འཐད་པ་སྐྱེ་བར་འགྱུར།། 
དེ་བས་ཐམས་ཅད་མཐུན་པར་ནི།། 
སེམས་ལ་དགའ་བ་བསྐྱེད་ནས་སུ།། 
སངས་རྒྱས་བསྔགས་པའི་དགེ་འདུན་ལ།། 
ཅི་ནུས་པར་ནི་མཆོད་སྟོན་བྱ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ལ་བཀའ་སྩལ་པ།
སེམས་དཔའ་ཆེན་པོ་དབང་བསྐུར་བ།། 
སྔོན་གྱི་སངས་རྒྱས་ཀྱིས་བཤད་པ།། 
རྒྱས་པ་རུ་ནི་བཤད་པར་བྱ།། 
ཡིད་གཅིག་བསྡུས་ཏེ་ལེགས་པར་ཉོན།། 
གསང་བ་པའི་བདག་པོ་དེ་ལ་སློབ་དཔོན་གྱིས་རྩ་བའི་དཀྱིལ་འཁོར་གྱི་མདུན་དུ་བར་ཁྲུ་དོ་བོར་ནས་ཕྱི་རོལ་གྱི་ས་ལ་དཀྱིལ་འཁོར་གཉིས་པ་གྲུ་བཞི་པ་སྒོ་གཅིག་པ་བྲིའོ།། 
གྲྭ་བཞིར་རྡོ་རྗེ་འཛིན་པ་བཞི་དགོད་དེ།
བཞི་གང་ཞེ་ན།
འདི་ལྟ་སྟེ།
སྤྲོས་པ་མེད་པར་གནས་པ་དང་།
ནམ་མཁའ་དྲི་མ་མེད་པ་དང་།
དྲི་མ་མེད་པའི་མིག་དང་།
གོས་སྣ་ཚོགས་གྱོན་པ་རྣམས་སོ།། 
དབུས་སུ་པདྨ་ཆེན་པོ་འདབ་མ་བརྒྱད་པ་ཟེ་བ་དང་བཅས་པ་གཞག་སྟེ།
འདབ་མ་བཞི་ལ་བྱང་ཆུབ་སེམས་དཔའ་གྲོགས་སུ་གྱུར་པ་སྔོན་གྱི་སྨོན་ལམ་གྱི་མཐུ་ཅན་བཞི་བྲི་བར་བྱ་སྟེ།
འདི་ལྟ་སྟེ།
གཟུངས་ཀྱི་དབང་ཕྱུག་རྒྱལ་པོ་དང་།
དྲན་པ་དང་ཤེས་བཞིན་ཅན་དང་།
ཕན་པའི་ལྷག་པའི་བསམ་པ་ཅན་དང་།
སྙིང་རྗེ་ཅན་ནོ།། 
འདབ་མ་གཞན་རྣམས་ལ་ནི་ཕྱག་བརྙན་བཞི་བྲི་སྟེ།
བཞི་གང་ཞེ་ན།
འདི་ལྟ་སྟེ།
སེམས་ཀྱི་ཁྱད་པར་ལ་སྤྱོད་པ་དང་།
འདོད་པ་ཡོངས་སུ་རྫོགས་བྱེད་དང་།
མ་ཆགས་པ་དང་།
རྣམ་པར་གྲོལ་བའོ།། 
དབུས་སུ་ནི་ཆོས་ཀྱི་དབྱིངས་བསམ་གྱིས་མི་ཁྱབ་པའི་གཟུགས་གཞག་གོ།། 
དེ་ནས་རིན་པོ་ཆེའི་བུམ་པ་བཞི་རིན་པོ་ཆེ་དང་།
སྨན་ཐམས་ཅད་བླུགས་པ།
ཀུན་ཏུ་བཟང་པོ་དང་།། 
བྱམས་པ་དང་།
སྒྲིབ་པ་ཐམས་ཅད་རྣམ་པར་སེལ་བ་དང་།
ངན་སོང་ཐམས་ཅད་སྤོང་བ་རྣམས་ཀྱིས་བྱིན་གྱིས་བརླབས་པས་སྤྱི་བོ་ནས་དབང་བསྐུར་རོ།། 
པདྨ་འདབ་མ་དེ་ལ་ནི།། 
སྔགས་པ་བདག་གིས་དེ་བཞག་ནས།། 
སྤོས་དང་མེ་ཏོག་གིས་མཆོད་དེ།། 
མར་མེ་མཆོད་ཡོན་སྦྱིན་པར་བྱ།། 
གདུགས་དང་རྒྱལ་མཚན་བ་དན་དང་།། 
རྔ་སྒྲ་ཡིད་དུ་འོང་བ་དང་།། 
བཀྲ་ཤིས་རྒྱ་ཆེན་སྙན་པ་ཡི།། 
ཚིག་གིས་ལེགས་པར་མངོན་དགའ་བྱ།། 
སྐྱོབ་པ་རྣམས་ཀྱི་སྤྱན་སྔ་རུ།། 
དེ་ནི་བསྒྲིམས་ཏེ་དབང་བསྐུར་རོ།། 
སྤོས་དང་མེ་ཏོག་བཟང་པོ་ཡིས།
དེ་ལ་ཡང་ནི་མཆོད་པ་བྱ།། 
དེ་ནས་གསེར་གྱི་ཐུར་མ་ནི།། 
ཐོགས་ཏེ་མདུན་དུ་འདུག་ནས་སུ།
སློབ་མའི་སྙིང་ལ་འབབ་པའི་ཚིག།
འདི་སྐད་ཅེས་ནི་སྨྲ་བར་བྱ།། 
སྔོན་གྱི་མིག་མཁན་རྒྱལ་པོ་ཡིས།། 
འཇིག་རྟེན་ལིང་ཏོག་བསལ་བ་བཞིན།། 
བུ་ཁྱོད་ཀྱིས་ནི་མི་ཤེས་པའི།། 
ལིང་ཏོག་རྒྱལ་བ་རྣམས་ཀྱིས་བསལ།། 
དེ་ནས་མེ་ལོང་བླངས་ནས་སུ།། 
ཆོས་ཀྱི་མཚན་ཉིད་བཤད་པར་བྱ།། 
ཆོས་རྣམས་གཟུགས་བརྙན་ལྟ་བུ་སྟེ།། 
དང་ཞིང་དག་ལ་རྙོག་པ་མེད།། 
གཟུང་དུ་མེད་ཅིང་བརྗོད་དུ་མེད།། 
རྒྱུ་དང་ལས་ལས་བྱུང་བ་སྟེ།། 
ངོ་བོ་ཉིད་མེད་གནས་མེད་པ།། 
དེ་ལྟར་མཚན་ཉིད་བཤད་པར་བྱ།། 
དེ་ལྟར་ཆོས་འདི་ཤེས་ནས་སུ།། 
སེམས་ཅན་དོན་ནི་མཉམ་མེད་བྱོས།། 
འོན་ཀྱང་སངས་རྒྱས་སྲས་སུ་སྐྱེ།། 
དེ་ནས་རྐང་པའི་བར་འོག་ཏུ།། 
ཆོས་ཀྱི་འཁོར་ལོ་གཞག་པར་བྱ།། 
དེ་ནས་ལག་པ་གཡས་པར་ཡང་།། 
ཤིན་ཏུ་བཟང་པོའི་དུང་བྱིན་ཏེ།། 
ཆོས་ཀྱི་དུང་ནི་བླ་མེད་པ།། 
ཀུན་ཏུ་རྒྱས་པར་བུས་ནས་སུ།། 
དེ་རིང་ཕན་ཅད་འཇིག་རྟེན་ལ།། 
སྐྱོབ་པ་རྣམས་ཀྱི་འཁོར་ལོ་བསྐོར།། 
སོམ་ཉི་ཡིད་གཉིས་མི་བྱ་ཞིང་།། 
དོགས་པ་མེད་པའི་སེམས་ཀྱིས་ཁྱོད།། 
གསང་སྔགས་སྤྱད་པའི་ཚུལ་གྱི་མཆོག།
འཇིག་རྟེན་འདི་ལ་རབ་ཏུ་ཤོད།། 
དེ་ལྟར་བྱས་ན་སངས་རྒྱས་ལ།། 
ཕན་འདོགས་བྱས་པ་གཟོ་ཞེས་བྱ།། 
རྡོ་རྗེ་འཛིན་པ་དེ་ཀུན་ཡང་།། 
ཁྱོད་ལ་རྣམ་པ་ཀུན་ཏུ་སྲུང་།། 
དེ་ནས་སློབ་མ་དེ་བསླང་ལ།། 
སྔགས་པ་སྙིང་རྗེར་གྱུར་པ་ཡི།། 
ཡིད་ཀྱིས་ནང་དུ་བཅུག་ནས་ནི།། 
དེ་ལ་དམ་ཚིག་བསྟན་པར་བྱ།། 
དེ་རིང་ཕན་ཅད་བུ་ཁྱོད་ཀྱིས།། 
དམ་པའི་ཆོས་དང་བྱང་ཆུབ་སེམས།། 
སྲོག་གི་ཕྱིར་ཡང་ད་ཕྱིན་ཆད།། 
ཡོངས་སུ་གཏང་བར་མི་བྱའོ།། 
ཁྱོད་ཀྱིས་སེར་སྣ་དང་ནི་གང་།། 
སེམས་ཅན་གནོད་པ་མི་བྱའོ།། 
དམ་ཚིག་འདི་དག་སངས་རྒྱས་ཀྱིས།། 
བརྟུལ་ཞུགས་བཟང་པོ་ཁྱོད་ལ་བཤད།། 
ཅི་ལྟར་རང་གི་སྲོག་བསྲུང་བ།། 
དེ་ལྟར་ཁྱོད་ཀྱིས་འདི་དག་སྲུངས།། 
སློབ་མས་བླ་མའི་རྐང་པ་ལ།། 
དད་ཅིང་གུས་པས་ཕྱག་བྱས་ནས།། 
ཤིན་ཏུ་ངེས་པའི་ཡིད་ཀྱིས་ནི།། 
དེ་དག་ཐམས་ཅད་ཁས་བླང་ངོ།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་སྙིང་རྗེ་ཆེན་པོའི་སྙིང་པོ་འབྱུང་བའི་དཀྱིལ་འཁོར་གྱི་རྒྱལ་པོ་ཆེན་པོ་འདིའི་དམ་ཚིག་ལ་ཞུགས་པར་གྱུར་པ་དེའི་བསོད་ནམས་ཅི་ཙམ་ཞིག་མངོན་པར་འདུས་བགྱིས་པར་རིག་པར་བགྱི།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
སེམས་དང་པོ་བསྐྱེད་པ་ནས་ཉེ་བར་བཟུང་སྟེ་དེ་བཞིན་གཤེགས་པ་ལས་བྱུང་བའི་བསོད་ནམས་མངོན་པར་འདུས་བྱས་པ་ཅི་ཙམ་པ་རིགས་ཀྱི་བུའམ།
རིགས་ཀྱི་བུ་མོ་དེ་དག་གི་བསོད་ནམས་མངོན་པར་འདུས་བྱས་པ་ཡང་དེ་ཙམ་དུ་རིག་པར་བྱའོ།། 
གསང་བ་པའི་བདག་པོ་རྣམ་གྲངས་འདིས་ཀྱང་ཁྱོད་ཀྱིས་འདི་ལྟར་བལྟ་སྟེ།
རིགས་ཀྱི་བུ་དང་རིགས་ཀྱི་བུ་མོ་དེ་དག་ནི་དེ་བཞིན་གཤེགས་པའི་ཞལ་དང་ཐུགས་ལས་སྐྱེས་པའི་སྲས་ཡིན་པར་རིག་པར་བྱའོ།། 
རིགས་ཀྱི་བུ་དང་རིགས་ཀྱི་བུ་མོ་དེ་དག་ཕྱོགས་གང་ན་གནས་པ་དེར་དེ་བཞིན་གཤེགས་པ་དེས་ཆེན་པོ་དགོངས་མི་དགོས་པར་འགྱུར་རོ།། 
གསང་བ་པའི་བདག་པོ་དེ་ལྟ་བས་ན་དེ་བཞིན་གཤེགས་པ་ལ་མཆོད་པར་འདོད་པའི་རིགས་ཀྱི་བུ་དང་རིགས་ཀྱི་བུ་མོ་རྣམས་ཀྱིས་དེ་དག་ལ་མཆོད་པར་བྱའོ།། 
དེ་བཞིན་གཤེགས་པ་ལ་བལྟ་བར་འདོད་པ་རྣམས་ཀྱིས་དེ་དག་ལ་བལྟ་བར་བྱའོ།། 
དེ་ནས་ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་དེ་དག་དང་།
ཀུན་ཏུ་བཟང་པོ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྣམས་ཀྱིས་མགྲིན་གཅིག་ཏུ་ཚིག་སྨྲས་པ།
བཅོམ་ལྡན་འདས་དེང་སླན་ཅད་རིགས་ཀྱི་བུ་དང་རིགས་ཀྱི་བུ་མོ་དེ་རྣམས་ལ་རིམ་གྲོར་བགྱི་ཞིང་མཆོད་པར་བགྱིའོ།། 
བཅོམ་ལྡན་འདས་དེ་ཅིའི་སླད་དུ་ཞེ་ན།
རིགས་ཀྱི་བུ་དང་རིགས་ཀྱི་བུ་མོ་དེ་དག་ཉིད་སངས་རྒྱས་བཅོམ་ལྡན་འདས་རྣམས་སུ་བལྟ་བར་བགྱི་བ་ལགས་སོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་དེ་དག་ལ་གཟིགས་ནས།
གསང་བ་པའི་བདག་པོ་ཕྱག་ན་རྡོ་རྗེ་དང་རྡོ་རྗེ་འཛིན་དེ་རྣམས་དང་།
ཐམས་ཅད་དང་ལྡན་པའི་འཁོར་རྣམས་ལ་བཀའ་སྩལ་པ།
རིགས་ཀྱི་བུ་དག་དེ་བཞིན་གཤེགས་པ་རྣམས་ཀྱི་གསང་སྔགས་ཀྱི་ཚིག་གསུང་གི་འཁོར་ལོའི་དཀྱིལ་འཁོར་མཐའ་ཡས་པར་འཇུག་པ་རྒྱ་ཆེན་པོ་ལས་བྱུང་བ་སྣ་ཚོགས་ཀྱི་གཟུགས་ཀྱི་ནོར་བུ་དང་འདྲ་བ།
རེ་བ་ཐམས་ཅད་ཡོངས་སུ་རྫོགས་པར་བྱེད་པ།
བསོད་ནམས་ཀྱི་ཚོགས་དཔག་ཏུ་མེད་པ་བསགས་པ།
ཐོགས་པ་མེད་པའི་རྟོག་པ་ལ་གནས་པ།
དུས་གསུམ་དུ་ཆགས་པ་མེད་པའི་སྟོབས་དང་ལྡན་པ་དག་ཡོད་དོ།། 
དེ་སྐད་ཅེས་བཀའ་སྩལ་པ་དང་།
གསང་བ་པའི་བདག་པོ་ཕྱག་ན་རྡོ་རྗེ་དང་།
རྡོ་རྗེ་འཛིན་དེ་རྣམས་དང་།
ཐམས་ཅད་དང་ལྡན་པའི་འཁོར་དེ་དག་གིས་མགྲིན་གཅིག་ཏུ་ཚིག་སྨྲས་པ།
བཅོམ་ལྡན་འདས་དེའི་དུས་ལ་བབ་བོ།། 
བདེ་བར་གཤེགས་པ་དེའི་ཚོད་ལ་བབ་བོ།། 
དེ་ནས་བཅོམ་ལྡན་འདས་ཀྱིས་དེའི་ཚེ་ལྗགས་ཀྱི་དབང་པོ་འདོད་པ་ཐམས་ཅད་ཡོངས་སུ་རྫོགས་པར་རྣམ་པར་སྤྲུལ་པས་ཐམས་ཅད་དང་ལྡན་པའི་སངས་རྒྱས་ཀྱི་ཞིང་ཀུན་ཏུ་གཡོགས་ནས།
ཆོས་ཀྱི་རྒྱལ་མཚན་གྱི་ཏོག་རྒྱ་ཆེན་པོ་ཡོངས་སུ་དག་པའི་རྩེ་མོ་ལ་བལྟ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་དེ་ནས་འདི་ལྟར་དེ་བཞིན་གཤེགས་པ་ཐམས་ཅད་ཀྱིས་ཆོས་ཀྱི་དབྱིངས་ཁྱབ་པ།
སེམས་ཅན་གྱི་ཁམས་མ་ལུས་པ་རྣམས་ཡོངས་སུ་བསྐྱབ་པའི་སྒྲ་འབྱིན་པ།
རིག་སྔགས་ཀྱི་རྒྱལ་མོ་སྟོབས་ཆེན་མོ་བསྲུང་བ་ཆེན་མོ་འདི་གསུངས་སོ།། 
ན་མཿ་སརྦྦ་ཏ་ཐཱ་ག་ཏེ་བྷྱཿ་སརྦྦ་བྷ་ཡ་བི་ག་ཏེ་བྷྱོ་བི་ཤྭ་མུ་ཁེ་བྷྱཿ་སརྦྦ་ཐཱ་ཁཾ་རཀྵ་མ་ཧཱ་བ་ལེ་སརྦྦ་ཏ་ཐཱ་ག་ཏ་པུ་ཎྱ་ནིར་ཛཱ་ཏེ།
ཧཱུྃ་ཧཱུྃ་ཏྲ་ཏ་ཏྲ་ཏ་ཨ་པྲ་ཏི་ཧ་ཏེ་སྭཱ་ཧཱ།
སངས་རྒྱས་མཁས་པ་ཐམས་ཅད་ཀྱིས།། 
རིག་སྔགས་འདི་གསུངས་མོད་ལ་ནི།། 
དེ་ཚེ་སངས་རྒྱས་ཞིང་འདི་དག།
རྣམ་པ་དྲུག་ཏུ་གཡོས་པར་གྱུར།། 
བྱང་ཆུབ་སེམས་དཔའ་དེ་ཀུན་གྱིས།། 
ངོ་མཚར་གྱུར་པའི་མིག་གདངས་ནས།། 
སངས་རྒྱས་ཀུན་གྱི་སྤྱན་སྔར་ནི།། 
ཡིད་དུ་འོང་བའི་ཚིག་སྨྲས་པ།། 
ཨེ་མའོ་སངས་རྒྱས་ཐམས་ཅད་ཀྱིས།། 
བསྲུང་བ་རབ་ཏུ་སྟོབས་ཆེན་འདི།། 
སེམས་ཅན་ཐམས་ཅད་བསྲུང་བ་དང་།། 
བསྐྱབ་ཅིང་སྦ་བའི་ཕྱིར་གསུངས་ཏེ།། 
གང་གི་སྙིང་ལ་བསྲུང་གནས་པ།། 
དེ་དག་ལ་ནི་འཇིགས་པ་མེད།། 
གསང་སྔགས་མཐུ་ཆེན་དྲན་བྱས་ན།། 
བགེགས་དང་ལོག་འདྲེན་ཐམས་ཅད་དང་།། 
སྲིན་པོ་འཇིགས་པའི་གཟུགས་ཅན་ནི།། 
དེ་དག་ཐམས་ཅད་འཇིག་པར་འགྱུར།། 
དེ་ནས་ཡང་བཅོམ་ལྡན་འདས་ཀྱིས་ཆོས་ཀྱི་དབྱིངས་རྒྱ་ཆེན་པོར་བྱིན་གྱིས་བརླབས་ནས།
དེའི་ཚེ་ཆོས་ཀྱི་དབྱིངས་ཀྱི་མཛོད་ཀྱི་སྙིང་པོ་ཅན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་དམ་ཚིག་ལ་འཇུག་པའི་རིག་སྔགས་འདི་བྱུང་ངོ།། 
ན་མཿ་ས་མནྟ་བུད་དྷཱ་ནཱཾ།
ཨ་ས་མེ།
ཏྲི་ས་མེ།
ས་མ་ཡེ་སྭཱ་ཧཱ།
དེ་ནས་དེ་མ་ཐག་ཏུ་སངས་རྒྱས་ཀྱི་ཞིང་ཐམས་ཅད་དང་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དུ་དམ་ཚིག་ལ་འཇུག་པའི་རིག་སྔགས་ཀྱི་སྒྲ་གང་ཞིག་ཐོས་ནས་མཁས་པ་རྣམས་ཆོས་ཐམས་ཅད་ལས་འདའ་བར་མི་འགྱུར་བ་གྲག་པར་གྱུར་ཏོ།། 
དེ་ནས་ཡང་བཅོམ་ལྡན་འདས་ཀྱིས་ཆོས་ཀྱི་དབྱིངས་ཀུན་ཏུ་འབྱུང་བའི་གསང་སྔགས་གསུངས་པ།
ན་མཿ་ས་མནྟ་བུད་དྷཱ་ནཱཾ།
དྷརྨྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅ཧྃ།
ཆོས་ཀྱི་དབྱིངས་སུ་བྱིན་གྱིས་བརླབ་པའོ།། 
ན་མཿ་ས་མནྟ་བཛྲཱ་ཎཱཾ།
བཛྲ་ཨཱཏྨ་ཀོ྅ཧྃ།
རྡོ་རྗེ་སེམས་དཔར་བྱིན་གྱིས་བརླབ་པའོ།། 
ན་མཿ་ས་མནྟ་བཛྲཱ་ཎཱཾ།
བཛྲ་ཀ་བ་ཙ་ཧཱུྃ།
རྡོ་རྗེ་གོ་ཆའོ།། 
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་ཙཀྵུར་བྱ་བ་ལོ་ཀཱ་ཡ་སྭཱ་ཧཱ།
དེ་བཞིན་གཤེགས་པའི་སྤྱན་ནོ།། 
ན་མཿ་ས་མནྟ་བུད་དྷཱ་ནཱཾ།
བི་ཤུདྡྷ་གནྡྷོདྡྷ་བ་སྭཱ་ཧཱ།
བྱུག་སྤོས་ཀྱི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
མ་ཧཱ་མཻ་ཏྲྱ་བྷྱུད་ག་ཏ་སྭཱ་ཧཱ།
མེ་ཏོག་གི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
དྷརྨྨ་དྷཱ་ཏྭ་ནུ་ག་ཏ་སྭཱ་ཧཱ།
བདུག་སྤོས་ཀྱི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
སརྦྦ་ཏ་ཐཱ་ག་ཏ་ར་ཙི་སྥ་ར་ཎ་ཨ་བ་བྷཱ་ས་ག་ག་ནོཏྟ་རེ་བྷྱཿ་སྭཱ་ཧཱ།
མར་མེའི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
ག་ག་ན་ས་མ་ས་མ་སྭཱ་ཧཱ།
མཆོད་ཡོན་གྱི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
ག་ག་ན་ནཱནྡ་སྥ་ར་ཎ་བི་ཤུདྡྷ་དྷརྨྨ་ནིར་ཛ་ཏ་སྭཱ་ཧཱ།
གཙུག་ཏོར་གྱི་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
པྲ་ཙཎྜ་བཛྲ་ཛྭ་ལ་བི་སྥུ་ར་ཧཱུྃ།
དེ་བཞིན་གཤེགས་པའི་གོ་ཆའོ།། 
ན་མཿ་ས་མནྟ་བུད་དྷཱ་ནཱཾ།
ཛྭཱ་ལ་མཱ་ལིན་ཏ་ཐཱ་ག་ཏ་ར་ཙི་སྭཱ་ཧཱ།
ཀུན་ཏུ་འབར་བའོ།། 
ན་མཿ་ས་མནྟ་བུད་དྷཱ་ནཱཾ།
མ་ཧཱ་ཏ་ཐཱ་ག་ཏ་ཛི་ཧྭ་སྱ་དྷརྨྨ་པྲ་ཏིཥྛི་ཏ་སྭཱ་ཧཱ།
དེ་བཞིན་གཤེགས་པའི་ལྗགས་ཀྱིའོ།། 
དཀྱིལ་འཁོར་དུ་དགོད་པའི་སྔགས་ཀྱི་མཛོད་དོ།།།། 
བམ་པོ་གསུམ་པ།
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ལ་ཕྱག་ན་རྡོ་རྗེས་ཞུས་པ།
བཅོམ་ལྡན་འདས་ཅི་ལྟར་ན།
དཀྱིལ་འཁོར་བྲི་བའི་ཚེ་ན་ནི།། 
བགེགས་རྣམས་ཞི་བར་འགྱུར་བ་ལགས།། 
གསང་སྔགས་སྒྲུབ་པའི་ཚེ་ན་ཡང་།། 
ལོག་འདྲེན་རྣམས་ནི་མ་མཆིས་འགྱུར།། 
གསང་སྔགས་རྣམས་ཀྱང་ཅི་ལྟར་བསྒྲུབ།། 
དེ་ཡི་འབྲས་བུ་ཅི་འདྲར་འགྱུར།། 
དེ་སྐད་གསོལ་ནས་དེ་ཡི་ཚེ།། 
བཅོམ་ལྡན་རྣམ་སྣང་མཛད་ཆེན་གྱིས།། 
འདི་སྐད་ཅེས་ནི་བཀའ་སྩལ་ཏོ།། 
སེམས་དཔའ་ཆེན་པོ་ལེགས་སོ་ལེགས།། 
ཁྱོད་ཀྱིས་ཡོངས་སུ་དྲིས་པ་གང་།། 
ཐམས་ཅད་ཁྱོད་ལ་བསྟན་པར་བྱ།། 
སྔོན་ཅད་སེར་སྣ་བསྟེན་པའི་ཕྱིར།། 
བགེགས་ནི་རང་གི་སེམས་ལས་བྱུང་།། 
དེ་ཡི་རྒྱུ་ནི་གཞིག་པའི་ཕྱིར།། 
གང་དུ་སེམས་དང་སེམས་བྱུང་བའི།། 
རྟོག་པ་ཐམས་ཅད་སྤོང་བ་དང་།། 
རྣམ་པར་རྟོག་པ་ལས་བྱུང་བའི།། 
སྤྲོས་པ་ཐམས་ཅད་འགག་འགྱུར་བའི།། 
བྱང་ཆུབ་སེམས་ཞེས་བཤད་པ་ཡིན།། 
སྔགས་པས་བྱང་ཆུབ་སེམས་དྲན་ཞིང་།། 
མི་གཡོ་བ་ནི་ཡིད་ལ་བཟླས།། 
དེ་ཡི་ཕྱག་རྒྱ་བཅིངས་ན་ནི།། 
བགེགས་རྣམས་ཐམས་ཅད་འཇིག་པར་འགྱུར།། 
གསང་བ་པའི་བདག་པོ་དེ་ལ་རླུང་བཅིང་བ་འདི་ཉོན་ཅིག།
ཨ་ཞེས་བྱ་བར་བདག་བསྒྱུར་ཏེ།། 
ཧ་ཞེས་བྱ་བར་ཡིད་ལ་བཟླས།། 
རླུང་གི་ཕྱོགས་སུ་གནས་ནས་ནི།། 
ས་ལ་སྤོས་ཀྱི་ཐིག་ལེ་དག།
བདུན་ཉིད་ལེགས་པར་བྱས་ནས་སུ།། 
ཁམ་ཕོར་གྱིས་ནི་དགབ་པར་བྱ།། 
ཁམ་ཕོར་རི་རབ་ཆེན་པོ་རུ།། 
ཡང་དང་ཡང་དུ་བསམ་པར་བྱ།། 
དེ་ཡི་སྟེང་དུ་ཨ་ཞེས་པ།། 
ཀླད་ཀོར་བཅས་པ་རྒྱས་པར་བསམ།། 
རླུང་བཅིང་ཆེན་པོ་དེ་ལྟ་བུ།། 
སྔོན་གྱི་རྒྱལ་བ་རྣམས་ཀྱིས་བཤད།། 
སེམས་དཔའ་ཆེན་པོ་ཆུ་ཡི་ཡང་།། 
ཡིད་གཅིག་བསྡུས་ཏེ་མཉན་པར་གྱིས།། 
སྔགས་པས་ར་ཞེས་བྱ་བ་ནི།། 
ཐམས་ཅད་དམར་པོ་སྟོབས་ཆེན་བསམ།། 
འབར་བའི་ཕྲེང་ཅན་མི་བཟད་པ།། 
ཁྲོ་བོ་ལག་ན་རལ་གྲི་ཐོགས།། 
ས་ལ་སྤྲིན་གྱི་གཟུགས་བྲིས་ནས།། 
རལ་གྲིའི་ཕྱག་རྒྱས་གདབ་པར་བྱ།། 
ཕྱོགས་ཀུན་ནས་ནི་ལངས་པའི་སྤྲིན།། 
དེ་མ་ཐག་ཏུ་འཇིག་པར་འགྱུར།། 
ཡང་ན་སྔགས་པ་མི་གཡེང་བས།། 
དེ་དག་ཕུར་བུས་གདབ་བྱ་སྟེ།། 
མཁས་པ་རྡོ་རྗེར་གྱུར་ནས་སུ།། 
ཐམས་ཅད་རྡོ་རྗེ་ཕུར་བུས་བཏབ།། 
ཡང་ན་བགེགས་རྣམས་ཐམས་ཅད་ནི།། 
ཞི་བར་བྱ་བ་ཡང་བཤད་དེ།། 
སྔགས་པ་དཀྱིལ་འཁོར་དབུས་གནས་ནས།། 
མི་གཡོ་སྟོབས་ཆེན་གསང་སྔགས་ནི།། 
ཤིན་ཏུ་མི་བཟད་གསང་སྔགས་ཀྱི།། 
དཀྱིལ་འཁོར་དག་ལ་གནས་པར་བསམ།། 
དེ་ཡི་གཟུགས་བརྙན་བྱས་ནས་ནི།། 
རྐང་པ་གཡོན་པས་སྤྱི་བོར་གཟེར།། 
འོན་ཏང་དེ་ནི་ཞིར་འགྱུར་བའམ།། 
དོགས་པ་མེད་པར་འཆི་བར་འགྱུར།། 
དེ་ཡི་གཟུགས་བརྙན་བྱས་ནས་སུ།། 
སྐེ་ཙེ་དུག་ཁྲག་བསྲེས་པ་ཡིས།། 
བྱུགས་ནས་སྔགས་པས་བསྐམས་ནས་ནི།། 
གདོན་དེ་མྱུར་དུ་འཚིག་པར་འགྱུར།། 
དེ་ནི་མེ་ལ་བསྐམས་པ་དང་།། 
དུག་གིས་བསྐུས་ན་ངེས་པར་ནི།། 
ཚངས་པའམ་འོན་ཏེ་བརྒྱ་བྱིན་ཡང་།། 
དེ་ཡི་མོད་ལ་མྱུར་དུ་འཚིག།
དེ་ནས་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱིས་གསུངས་པའི་དོན་བདག་གིས་འཚལ་བ་ལྟར་ན་བདག་གིས་འདི་ལྟར་མཇལ་ཏོ།། 
བཅོམ་ལྡན་འདས་རང་གི་དཀྱིལ་འཁོར་གྱི་གནས་ལ་གནས་ན་ལྷ་རྣམས་བྱིན་གྱིས་རློབ་པར་བྱེད་དོ།། 
དེ་ཉིད་དུ་གནས་ན་དེ་བཞིན་གཤེགས་པའི་བཀའ་ལས་ཀྱང་འགལ་བར་མི་བགྱིད་དོ།། 
དེ་ཅིའི་སླད་དུ་ཞེ་ན།
བཅོམ་ལྡན་འདས་འདི་ལྟར་རང་གི་རིགས་ལ་གནས་པ་དེ་ནི་གསང་སྔགས་ཐམས་ཅད་ཀྱི་དམ་ཚིག་ལགས་སོ།། 
བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཀྱང་རང་གི་གནས་ལ་གནས་ནས་ཀྱང་དོན་ཐམས་ཅད་བསྒྲུབ་པར་བགྱིའོ།། 
བཅོམ་ལྡན་འདས་ཀྱིས་བཀའ་སྩལ་པ།
གསང་བ་པའི་བདག་པོ་དེ་དེ་བཞིན་ཏེ།
ཅི་སྐད་སྨྲས་པ་དེ་བཞིན་ནོ།། 
གསང་བ་པའི་བདག་པོ།
གཞན་ཡང་གང་གིས་ཁ་དོག་གང་གསུངས་པ།། 
དེ་ཉིད་དེ་ཡི་དཀྱིལ་འཁོར་ཏེ།། 
ལྷ་ཡི་གཟུགས་ནི་དེ་ལྟ་བུར།། 
སྔོན་གྱི་སངས་རྒྱས་རྣམས་ཀྱིས་བསྟན།། 
དེ་ལ་གསང་བ་པའི་བདག་པོ་མ་འོངས་པའི་དུས་ན་སེམས་ཅན་བློ་ཞན་པ་མ་དད་པ་གང་དག་བསྟན་པ་འདི་ལ་དད་པར་མི་འགྱུར་ཞིང་ཡིད་གཉིས་དང་སོམ་ཉི་མང་བ།
ཐོས་པ་ཙམ་སྙིང་པོར་འཛིན་པ།
སྒྲུབ་པ་ལ་མི་ཕྱོགས་པ་དག་འབྱུང་བར་འགྱུར་ཏེ།
དེ་དག་ནི་བདག་ཉིད་ཀྱང་མ་རུང་ལ་གཞན་ཡང་ཕུང་བར་བྱེད་པ་ཡིན་ནོ།། 
འདི་སྐད་དུ་འདི་ནི་ཕྱི་རོལ་པ་རྣམས་ལ་ཡོད་དེ།
སངས་རྒྱས་རྣམས་ཀྱིས་གསུངས་པ་ནི་མ་ཡིན་ནོ་ཞེས་སྨྲ་བར་འགྱུར་གྱི།
མི་བླུན་པོ་དེ་དག་གིས་འདི་ལྟར་བཅོམ་ལྡན་འདས་ཐམས་ཅད་མཁྱེན་པ།
ཆོས་ཐམས་ཅད་ལ་མངའ་བརྙེས་པ།
སེམས་ཅན་གྱི་དོན་རྟོགས་པར་ཐུགས་སུ་ཆུད་པ་དེས།
སྔོན་སེམས་ཅན་རྣམས་ལ་ཕན་པར་བཞེད་ནས།
འདི་དག་ཐམས་ཅད་བཤད་དོ་ཞེས་བྱ་བར་ནི་མི་ཤེས་སོ།། 
ཆོས་རྣམས་ཀྱི་ནི་ཆོས་ཀྱི་མཚན།། 
བླུན་པོ་དེས་ནི་དེ་མི་ཤེས།། 
ཆོས་རྣམས་ཀུན་གྱི་མཚན་ཉིད་ནི།། 
སྟོང་པ་ཉིད་དུ་ཡང་དག་གསུངས།། 
སྔགས་པ་རྟག་ཏུ་དེར་གནས་ནས།། 
རབ་ཏུ་ངེས་པར་ལས་བྱའོ།། 
བགེགས་ཞི་བར་བྱ་བའི་རིམ་པར་ཕྱེ་བ་རྒྱས་པའོ།།།། 
དེ་ནས་ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་དེ་དག་དང་།
ཀུན་ཏུ་བཟང་པོ་ལ་སོགས་པ་བྱང་ཆུབ་སེམས་དཔའ་དེ་རྣམས་ཀྱིས་བཅོམ་ལྡན་འདས་རྣམ་པར་སྣང་མཛད་ལ་ཕྱག་འཚལ་ནས།
སྙིང་རྗེ་ཆེན་པོ་འབྱུང་བའི་དཀྱིལ་འཁོར་ཆེན་པོ་འདིར་ཆོས་ཀྱི་དབྱིངས་རྣམ་པར་དག་པའི་སྒོ་ཅི་ལྟར་རྟོགས་པ་རང་རང་གི་ཚིག་ཏུ་བརྗོད་པའི་ཚིག་གིས་གསང་སྔགས་རྣམས་སྨྲ་བར་འདོད་ནས་བཅོམ་ལྡན་འདས་ལ་གསོལ་བ་བཏབ་བོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་བྱང་ཆུབ་སེམས་དཔའ་དེ་དག་དང་།
རྡོ་རྗེ་འཛིན་དེ་དག་ལ་མི་ཉམས་པའི་ཆོས་ཉིད་དུ་བྱིན་གྱིས་བརླབས་ནས་བཀའ་སྩལ་པ།
རིགས་ཀྱི་བུ་དག་ཆོས་ཀྱི་དབྱིངས་ཅི་ལྟར་རྟོགས་པ་བཞིན་སེམས་ཅན་གྱི་ཁམས་རྣམ་པར་སྦྱོང་བའི་གསང་སྔགས་ཀྱི་ཚིག་རྣམས་སྨྲོས་ཤིག།
དེ་ནས་དེའི་ཚེ་བྱང་ཆུབ་སེམས་དཔའ་ཀུན་ཏུ་བཟང་པོས་སངས་རྒྱས་ཀྱི་རྒྱན་གྱི་ཡུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་སྟོབས་ཐོགས་པ་མེད་པའི་གསང་སྔགས་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ས་མནྟཱ་ནུ་ག་ཏི་བ་ར་ཛ་དྷརྨྨ་ནིར་ཛཱ་ཏ་མ་ཧཱ་མ་ཧཱ་སྭཱ་ཧཱ།
ཀུན་ཏུ་བཟང་པོའིའོ།། 
དེ་ནས་བྱང་ཆུབ་སེམས་དཔའ་བྱམས་པས་བྱམས་པ་ཆེན་པོ་ཀུན་ཏུ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་སྙིང་པོ་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ཨ་ཛ་ཏན་ཛ་ཡཱ་སརྦྦ་སཏྭ་ཨཱ་ཤ་ཡཱ་ནུ་ག་ཏ་སྭཱ་ཧཱ།
བྱམས་པའི་འོ།། 
དེ་ནས་ཡང་བྱང་ཆུབ་སེམས་དཔའ་ནམ་མཁའི་སྙིང་པོ་རྣམ་པར་དག་པའི་ཡུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསང་སྔགས་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ཨཱ་ཀཱ་ཤ་ས་མ་ཏཱ་ནུ་ག་ཏ་བི་ཙི་ཏྲྃ་བ་ར་དྷ་ར་སྭཱ་ཧཱ།
ནམ་མཁའི་སྙིང་པོའིའོ།། 
དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་སྙིང་རྗེ་ཆེན་པོའི་སྙིང་སྟོབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསང་སྔགས་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ཨཱ་ས་ཏཱ་ཧྲྀ་ཏ་ཨངྦྷུད་ག་ཏ་ཏྲཱྃ་ཏྲཱྃ་རཱྃ་རཱྃ་སྭཱ་ཧཱ།
སྒྲིབ་པ་ཐམས་ཅད་རྣམ་པར་སེལ་བའི་འོ།། 
དེ་ནས་བྱང་ཆུབ་སེམས་དཔའ་ཀུན་ཏུ་སྤྱན་རས་གཟིགས་དབང་ཕྱུག་ཀུན་ཏུ་སྤྱན་རས་གཟིགས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་སྙིང་པོ་འཁོར་དང་བཅས་པ་སྨྲས་པ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཏ་ཐཱ་ག་ཏ་ཨ་བ་ལོ་ཀི་ཏ་ཀཱ་རུ་ཎཱ་མཱ་ཡཱ་ར་ར་ར་ཧཱུྃ་ཛཿ་སྭཱ་ཧཱ།
སྤྱན་རས་གཟིགས་དབང་ཕྱུག་གིའོ།། 
ན་མཿ་ས་མནྟ་བུད་དྷཱ་ནཱཾ།
ཛཾ་ཛཾ་ས་སྭཱ་ཧཱ།
མཐུ་ཆེན་ཐོབ་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཀཱ་རུ་ཎོངྦྷ་བེ་ཏཱ་རེ་ཏཱ་རི་ཎི་སྭཱ་ཧཱ།
ལྷ་མོ་སྒྲོལ་མའིའོ།། 
ན་མཿ་ས་མནྟ་བུད་དྷཱ་ནཱཾ།
སརྦྦ་བྷ་ཡ་ཏྲཱ་ས་ནི་ཧཱུྃསྥོ་ཊ་ཡ་སྭཱ་ཧཱ།
ཁྲོ་གཉེར་ཅན་མའིའོ།། 
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་བི་ཤ་ཡ་སཾ་བྷ་བེ།
པདྨ་མཱ་ལི་ནི་སྭཱ་ཧཱ།
གོས་དཀར་ཅན་མའིའོ།། 
ན་མཿ་ས་མནྟ་བུད་དྷཱ་ནཱཾ།
ཧཱུྃ་ཁ་ད་བནྡྷ་སྥོ་ཊ་ཡ་སྭཱ་ཧཱ།
རྟ་མགྲིན་གྱིའོ།། 
དེ་ནས་བྱང་ཆུབ་སེམས་དཔའ་སའི་སྙིང་པོ་རྡོ་རྗེ་མི་ཤིགས་པ་རྟོག་པའི་ཡུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསང་སྔགས་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ཧ་ཧ་ཧ་སུ་ཏ་ནུ་སྭཱ་ཧཱ།
སའི་སྙིང་པོའིའོ།། 
དེ་ནས་བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་སངས་རྒྱས་ཀྱི་བྱིན་གྱི་རླབས་རྣམ་པར་འཕྲུལ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་སྙིང་པོ་སྨྲས་པ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་ཧེ།
ཀུ་མཱ་ར་ཀ།
བི་མུཀྟི།
ས་ཐ་སྠི་ཏི།
སྨ་ར་སྨ་ར།
པྲ་ཏི་ཏ་ན་སྭཱ་ཧཱ།
འཇམ་དཔལ་གྱིའོ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེ་མི་ཕམ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་སྙིང་པོ་འཁོར་དང་བཅས་པ་སྨྲས་པ།
ན་མཿ་ས་མནྟ་བཛྲཱ་ཎཱཾ།
ཙཎྜ་མ་ཧཱ་རོ་ཥ་ཎ་ཧཱུྃ།
ཕྱག་ན་རྡོ་རྗེའིའོ།། 
ན་མཿ་ས་མནྟ་བཛྲཱ་ཎཱཾ།
ཏྲི་ཊ་ཏྲི་ཊ།
ཛ་ཡནྟི་སྭཱ་ཧཱ།
མཱ་མ་ཀཱིའིའོ།། 
ན་མཿ་ས་མནྟ་བུད་དྷཱ་ནཱཾ།
ཧཱུྃ་བནྡྷ་ཡ་བནྡྷ་ཡ།
མོ་ཊ་ཡ་མོ་ཊ་ཡ།
བཛྲོངྦྷ་བེ་སརྦྦ་ཏྲ་ཨ་པྲ་ཏི་ཧ་ཏེ་སྭཱ་ཧཱ།
རྡོ་རྗེ་ལུ་གུ་རྒྱུད་ཀྱིའོ།། 
ན་མཿ་ས་མནྟ་བཛྲཱ་ཎཱཾ།
ཧྲཱིཿ་ཧཱུྃ་ཕཊ་སྭཱ་ཧཱ།
ཁྲོ་ཟླ་གཙོ་བོའི་འོ།། 
ན་མཿ་ས་མནྟ་བཛྲཱ་ཎཱཾ།
སརྦྦ་དྷ་རྨྨ་ནི་རྦྷེད་ནི་བཛྲ་སུ་ཙི་བ་ར་དེ་སྭཱ་ཧཱ།
རྡོ་རྗེ་རྩེ་མོའི་འོ།། 
ན་མཿ་ས་མནྟ་བཛྲཱ་ཎཱཾ།
ཧཱུྃ་ཧཱུྃ་ཧཱུྃ་ཕཊ་ཕཊ།
ཛཾ་ཛཾ་སྭཱ་ཧཱ།
རྡོ་རྗེ་འཛིན་པ་ཀུན་གྱིའོ།། 
ན་མཿ་ས་མནྟ་བཛྲཱ་ཎཱཾ།
ཧེ་ཧེ་ཀིཉྩི་རཱ་ཡ་སི་གྲྀཧྞ་གྲྀཧྞ་ཁཱ་ད་ཁཱ་ད་པ་རི་པཱུ་ར་ཡ་ས་པྲ་ཏི་ཛྙཱ་ན་སྭཱ་ཧཱ།
ཕྱག་བརྙན་ཐམས་ཅད་ཀྱིའོ།། 
དེ་ནས་དེའི་ཚེ་བཅོམ་ལྡན་འདས་ཤཱཀྱ་ཐུབ་པ་རིན་པོ་ཆེའི་འབྱུང་གནས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཉིད་ཀྱི་སྙིང་པོ་འཁོར་དང་བཅས་པ་དག་གསུངས་པ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཀླེ་ཤ་ནི་ཤུད་དྷཱ་ན་སརྦྦ་དྷརྨྨ་བ་ཤི་ཏ་པྲཱ་པྟ་ག་ག་ན།
ས་མ་ས་མ་སྭཱ་ཧཱ།
ཤཱཀྱ་ཐུབ་པའི་འོ།། 
ན་མཿ་ས་མནྟ་བུད་དྷཱ་ནཱཾ།
བ་ར་དེ་བ་ར་པྲཱཔྟེ་ཧཱུཾ།
མཛོད་སྤུའི་འོ།། 
ན་མཿ་ས་མནྟ་བུད་དྷཱ་ནཱཾ།
བྃ་བྃ་ཧཱུྃ་ཧཱུྃ་ཕཊ་སྭཱ་ཧཱ།
གཙུག་ཏོར་ཐམས་ཅད་ཀྱིའོ།། 
ན་མཿ་ས་མནྟ་བུད་དྷཱ་ནཱྃ།། 
དྷྲིཾ་དྷྲིཾ་རིཾ་རིཾ་ཛྲི་ཛྲི་སྭཱ་ཧཱ།
ཁྲོ་བོ་གཞན་གྱིས་མི་ཐུབ་པ་ཞེས་བྱ་བའིའོ།། 
ན་མཿ་ས་མནྟ་བུད་དྷཱ་ནཱཾ།
ཨ་པ་རཱ་ཛི་ཏ་ཛཱ་ལ་ན་ཏི་ཛྷ་ཊི་ཏ་སྭཱ་ཧཱ།
གཞན་གྱིས་མི་ཐུབ་པའི་འོ།། 
ན་མཿ་ས་མནྟ་བུད་དྷཱ་ནཱཾ།
པྲི་ཐི་བྱཻ་སྭཱ་ཧཱ།
སའི་འོ།། 
ན་མཿ་ས་མནྟ་བུད་དྷཱ་ནཱཾ།
བིཥྞ་བེ་སྭཱ་ཧཱ།
ཁྱབ་འཇུག་གིའོ།། 
ན་མཿ་ས་མནྟ་བུད་དྷཱ་ནཱཾ།
རུ་དྲཱ་ཡ་སྭཱ་ཧཱ།
དྲག་པོའིའོ།། 
ན་མཿ་ས་མནྟ་བུད་དྷཱ་ནཱཾ།
བཱ་ཡ་བེ་སྭཱ་ཧཱ།
རླུང་ལྷའི་འོ།། 
ན་མཿ་ས་མནྟ་བུད་དྷཱ་ནཱཾ།
ས་ར་སྭ་ཏྱཻ་སྭཱ་ཧཱ།
དབྱངས་ཅན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
རཱཀྵ་སཱ་དྷི་པ་ཏ་ཡེ་སྭཱ་ཧཱ།
བདེན་བྲལ་གྱིའོ།། 
ན་མཿ་ས་མནྟ་བུད་དྷཱ་ནཱཾ།
བཻ་བ་སཏྭཱ་ཡ་སྭཱ་ཧཱ།
གཤིན་རྗེའི་འོ།། 
ན་མཿ་ས་མནྟ་བུད་དྷཱ་ནཱཾ།
མྲྀ་ཏ་ཡེ་སྭཱ་ཧཱ།
འཆི་བདག་གིའོ།། 
ན་མཿ་ས་མནྟ་བུད་དྷཱ་ནཱཾ།
ཀཱ་ལ་རཱ་ཏྲི་ཡེ་སྭཱ་ཧཱ།
དུས་མཚན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
མཏྲི་བྷྱཿ་སྭཱ་ཧཱ།
མ་མོ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཤ་ཀྲཱ་ཡ་སྭཱ་ཧཱ།
བརྒྱ་བྱིན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཨ་པཱཾ་པ་ཏ་ཡེ་སྭཱ་ཧཱ།
ཆུ་ལྷའི་འོ།། 
ན་མཿ་ས་མནྟ་བུད་དྷཱ་ནཱཾ།
ཨཱ་དི་ཏྱཱ་ཡ་སྭཱ་ཧཱ།
ཉི་མའི་འོ།། 
ན་མཿ་ས་མནྟ་བུད་དྷཱ་ནཱཾ།
པྲ་ཛ་པ་ཏ་ཡེ་སྭཱ་ཧཱ།
ཚངས་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཙནྡྲཱ་ཡ་སྭཱ་ཧཱ།
ཟླ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
མེ་བྷ་ཤ་ནི་ཡེ་སྭཱ་ཧཱ།
དགའ་བོ་དང་བསྙེན་དགའ་བོའིའོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་བསྟན་པ་དོན་ཡོད་པར་གྲུབ་པར་བཞེད་ནས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཡུམ་རིག་སྔགས་ཀྱི་རྒྱལ་མོ་གསུངས་པ།
ན་མཿ་ས་མནྟ་བུད་དྷཱ་ནཱཾ།
ག་ག་ན་བ་ར་ལཀྵ་ཎེ་ག་ག་ན་ས་མ་སརྦྦོ་ད་ག་ཏ་ཏི་ས་ར་སཾ་བྷ་བེ་ཛྭ་ལ་ན་མོ་ཨ་མོ་གྷཱ་ནཱན་སྭཱ་ཧཱ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཡུམ་ནམ་མཁའི་སྤྱན་གྱིའོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་བགེགས་ཐམས་ཅད་ཞི་བར་བྱ་བའི་ཕྱིར་གཟི་བརྗིད་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་བགེགས་ཆེན་པོ་འཇོམས་པའི་གསང་སྔགས་འདི་གསུངས་སོ།། 
ན་མཿ་ས་མནྟ་བཛྲཱ་ཎཱཾ།
ཙཎྜ་མ་ཧཱ་རོ་ཥ་ཎ་སྥོ་ཊ་ཡ་ཧཱུྃ།
ཏྲག་ཧ་མཱ།
འཕགས་པ་མི་གཡོ་བའི་འོ།། 
ན་མཿ་ས་མནྟ་བཛྲཱ་ཎཱཾ།
ཧ་ཧ་ཧ།
བིསྨ་ཡེ།
སརྦྦ་ཏ་ཐཱ་ག་ན་བི་ཥ་ཡ་སཾ་བྷ་ཡ་ཏྲཻ་ལོཀྱ་བི་ཛ་ཡ་ཧཱུྃ་ཛ་སྭཱ་ཧཱ།
ཁམས་གསུམ་ལས་རྣམ་པར་རྒྱལ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧེ་ཏུ་པྲ་ཏྱ་ཡ་བི་ག་ཏེ་དྷརྨྨ་ནི་རཱ་ཛ་ཏ་ཧཱུྃ།
ཉན་ཐོས་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཐ།
རང་སངས་རྒྱས་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
སརྦྦ་བུདྡྷ་བོ་དྷི་སཏྭ་ཧྲྀ་ད་ཡཾ་ནི་བེ་ཤ་ནི་ན་མཿ་སརྦྦ་བིདྱཱ་སྭཱ་ཧཱ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱིའི་སྙིང་པོའོ།། 
ན་མཿ་ས་མནྟ་བུད་དྷཱ་ནཱཾ།
ལོ་ཀ་ལོ་ཀ་ཀ་རཱ་ཡ།
སརྦྦ་དེ་བ།
ནཱ་ག།
ཡཀྵ།
གནྡྷར་བཱ།
ཨ་སུ་ར།
ག་རུ་ཌ།
ཀིན་ར།
མ་ཧོ་ར་ག་ཧྲྀ་ད་ཡན།
ནྱ་ཀ་རི་ཥ་ཡ་བི་ཙི་ཏྲ་ག་ཏི་སྭཱ་ཧཱ།
ལྷ་ལ་སོགས་པ་སྤྱིའི་སྙིང་པོའོ།། 
ན་མཿ་ས་མནྟ་བུད་དྷཱ་ནཱཾ།
སརྦ་ཐཱ།
བཱི་མ་ཏི།
བི་ཀི་ར་ཎ།
དྷརྨྨ་དྷཱ་ཏུ་ནིར་ཛཱ་ཏ་སཾ་སཾ་ཧ་སྭཱ་ཧཱ།
བྱང་ཆུབ་སེམས་དཔའ་ཐམས་ཅད་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
དུནྡཱནྟ་མ་ཧཱ་རོ་ཥ་ཎ་ཁཱ་ཊ་ཡ་སརྦྦཱན་ཏ་ཐཱ་ག་ཏ་ཨཱ་ཛྙཱཾ་ཀུ་རུ་སྭཱ་ཧཱ།
སྒོ་སྲུང་གདུལ་དཀའ་བ་ཞེས་བྱ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧེ་མ་ཧཱ་པྲ་ཙནྜ་ཨ་བྷི་མུ་ཁ་གྲིཧྞ་ཁཱ་ད་ཡ།
ཀིཉྩི་རཱ་ཡ་སི་ས་མ་ཡ་མ་ནུ་སྨ་ར་སྭཱ་ཧཱ།
སྒོ་སྲུང་མངོན་དུ་ཕྱོགས་པའི་འོ།། 
ན་མཿ་ས་མནྟ་བུད་དྷཱ་ནཱཾ།
སརྦྦ་ཏྲ་ཨ་ནུ་ག་ཏེ།
བནྡྷ་སཱི་མཱཾ།
མ་ཧཱ་ས་མ་ཡ་ནིར་ཛཱ་ཏེ་སྨ་ར་ཎེ།
ཨ་པྲ་ཏི་ཧ་ཏེ།
དྷ་ཀ་དྷ་ཀ།
ཙ་ར་ཙ་ར།
བྷནྡྷ་བྷནྡྷ།
ད་ཤ་དི་ཤན་སརྦྦ་ཏ་ཐཱ་ག་ཏ།
ཨ་ནུ་ག་ཏེ།
པྲ་བ་ར་དྷརྨྨ་ལབྔྷ་བི་ཛ་ཡེ་བྷ་ག་བ་ཏི་བི་ཀུ་རི་བི་ཀུ་ལེ་ལེ་ལུ་བུ་པྲི་སྭཱ་ཧཱ།
མཚམས་ཆེན་མོ་གཅོད་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཨ།
བྱང་ཆུབ་ཀྱིའོ།། 
ཨཱ་སྤྱོད་པའི་འོ།། 
ཨོཾ་རྫོགས་པར་སངས་རྒྱས་པའི་འོ།། 
ཨ་མྱ་ངན་ལས་འདས་པའི་འོ།། 
ན་མཿ་ས་མནྟ་བཛྲཱ་ཎཱཾ།
ཧཱ།
འཇིག་རྟེན་གསུམ་ལས་རྣམ་པར་རྒྱལ་བའིའོ།། 
ན་མཿ་ས་མནྟ་བཛྲཱ་ཎཱཾ།
ཧཱཾ།
འཕགས་པ་མི་གཡོ་མགོན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཨ།
སྒྲིབ་པ་ཐམས་ཅད་རྣམ་པར་སེལ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ས།
སྤྱན་རས་གཟིགས་དབང་ཕྱུག་གིའོ།། 
ན་མཿ་ས་མནྟ་བུད་དྷཱ་ནཱཾ།
བ།
ཕྱག་ན་རྡོ་རྗེའིའོ།། 
ན་མཿ་ས་མནྟ་བུད་དྷཱ་ནཱཾ།
མཾ།
འཇམ་དཔལ་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ག།
ནམ་མཁའི་སྤྱན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
རཾ།
ཆོས་ཀྱི་དབྱིངས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཁཱཾ།
དཔའ་བོ་ཆེན་པོའི་འོ།། 
ན་མཿ་ས་མནྟ་བུད་དྷཱ་ནཱཾ།
ཛཾ།
ཆུའི་དབང་པོའི་འོ།། 
ན་མཿ་ས་མནྟ་བུད་དྷཱ་ནཱཾ།
ཏཾ།
ལྷ་མོ་སྒྲོལ་མའིའོ།། 
ན་མཿ་ས་མནྟ་བུད་དྷཱ་ནཱཾ།
ཧྲཱིཿ།
ཁྲོ་གཉེར་ཅན་མའི་འོ།། 
ན་མཿ་ས་མནྟ་བུད་དྷཱ་ནཱཾ།
པཾ།
གོས་དཀར་ཅན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
སཾ།
མཐུ་ཆེན་ཐོབ་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཧཾ།
རྟ་མགྲིན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཡཾ།
གྲགས་འཛིན་མའིའོ།། 
ན་མཿ་ས་མནྟ་བུད་དྷཱ་ནཱཾ།
སཾ།
ཕྱག་ན་རིན་ཆེན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཛཱ།
དྲ་བའི་འོད་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
བྷ།
ཤཱཀྱ་ཐུབ་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧཱྃ་ནྱྃ་རུྃ།
གཙུག་ཏོར་གསུམ་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ལཾ།
གདུགས་དཀར་པོའི་འོ།། 
ན་མཿ་ས་མནྟ་བུད་དྷཱ་ནཱཾ།
ཤཾ།
གཙུག་ཏོར་རྒྱལ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
སཾ།
གཙུག་ཏོར་རྣམ་པར་རྒྱལ་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ཏྲིཾ།
གཟི་བརྗིད་ཕུང་པོའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧཱུྃ།
རྣམ་པར་འཐོར་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧཱུྃ།
གཞན་གྱིས་མི་ཐུབ་པའི་འོ།། 
ན་མཿ་ས་མནྟ་བུད་དྷཱ་ནཱཾ།
བཱི།
སའི་འོ།། 
ན་མཿ་ས་མནྟ་བུད་དྷཱ་ནཱཾ།
ཀི་ལི།
སྐྲ་ཅན་མའི་འོ།། 
ན་མཿ་ས་མནྟ་བུད་དྷཱ་ནཱཾ།
དི་ལི།
ཉེ་སྐྲ་ཅན་མའི་འོ།། 
ན་མཿ་ས་མནྟ་བུད་དྷཱ་ནཱཾ།
མི་ལི།
སྣ་ཚོགས་མའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧི་ལི།
ནོར་ལྡན་མའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧ་ས་ནཱཾ།
ངོ་མཚར་ཅན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ར་ས་ནཱཾ།
སེམས་ཅན་ཐམས་ཅད་ལ་མི་འཇིགས་པ་སྦྱིན་པའི་འོ།། 
ན་མཿ་ས་མནྟ་བུད་དྷཱ་ནཱཾ།
དརྴ་ནཱཾ།
ངན་སོང་ཐམས་ཅད་སྦྱོང་བའི་འོ།། 
ན་མཿ་ས་མནྟ་བུད་དྷཱ་ནཱཾ།
བི་ཧ་ས་ནཱཾ།
ཡོངས་སུ་སྐྱོང་སེམས་བློ་གྲོས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཋཾ།
བྱམས་པ་ཆེན་པོ་མངོན་པར་འབྱུང་བའི་འོ།། 
ན་མཿ་ས་མནྟ་བུད་དྷཱ་ནཱཾ།
ཡཾ།
སྙིང་རྗེ་གདུངས་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཨི།
གདུང་བ་ཐམས་ཅད་ཞི་བར་བྱེད་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཨཾ།
བསམ་གྱིས་མི་ཁྱབ་པའི་བློ་གྲོས་ཅན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཏྲྃ།
རིན་ཆེན་འབྱུང་གནས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཥཾ།
ཕྱག་ན་རིན་ཆེན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཊཾ།
ས་འཛིན་གྱིའོ།། 
ན་མཿ་ས་མནྟ་བུད་དྷཱ་ནཱཾ།
ཨྃ།
གཟུངས་ཐོབ་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཌྷཾ།
ཕྱག་ན་རིན་ཆེན་ཕྱག་རྒྱའི་འོ།། 
ན་མཿ་ས་མནྟ་བུད་དྷཱ་ནཱཾ།
ནཾ།
བསམ་པ་བརྟན་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ཧཱཾ།
ནམ་མཁའ་དྲི་མེད་ཀྱིའོ།།
ན་མཿ་ས་མནྟ་བུད་དྷཱ་ནཱཾ།
རཱཾ།
ནམ་མཁའི་བློ་གྲོས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ག་ཏཾ།
བློ་གྲོས་རྣམ་པར་དག་པའི་འོ།། 
ན་མཿ་ས་མནྟ་བུད་དྷཱ་ནཱཾ།
ངྷཱིྃ།
སྤྱོད་པའི་བློ་གྲོས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཧཱུྃ།
བརྟན་པའི་བློ་གྲོས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ངྷྲིྃ་ཤྲིྃ་ཧྃ་བྲྃ།
ཕྱག་བརྙན་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཀྵ་ད་ཧ་ར་ཡྃ་ཀྃ།
བྱང་ཆུབ་སེམས་དཔའ་ཇི་སྐད་གསུངས་པ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
མ་ནོ་མཱ་ཡེ་དྷརྨྨ་སཾ་བྷ་བེ་བི་བྷ་བེ་ཀ་ཋ་ནེ་སཾ་ས་ནེ།
གནས་གཙང་མ་པ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཀྲྃ་ཀེ་རི།
སྲིན་པོ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཧྲཱིཿ་ཧ།
མཁའ་འགྲོ་མ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཡཀྵ་བཱིརྱ་དྷ་རི།
གནོད་སྦྱིན་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
མི་ཙི་མི་ཙི།
ཤ་ཟ་མོ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
གུྃ་གུྃ་ཨིྃ་ཨིྃ།
འབྱུང་པོ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ར་ཊྃ་ར་ཊྃ།
བྲྃ་ཊྃ་བྲྃ་ཊྃ།
ལྷ་མ་ཡིན་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ག་ར་ལཾ་བི་ར་ལཾ།
ལྟོ་འཕྱེ་ཆེན་པོ་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཧ་ས་ནཱཾ།
བཱི་ཨ་ས་ནཱཾ།
མིའམ་ཅི་རྣམས་ཀྱིའོ།། 
ན་མཿ་ས་མནྟ་བུད་དྷཱ་ནཱཾ།
ཨ་ཏི་ཙ་ལཱ་ར་ན་མ་ནོ་མཻ།
མི་རྣམས་ཀྱིའོ།། 
གསང་བ་པའི་བདག་པོ་ངས་དེ་ལ་སོགས་པ་ཐམས་ཅད་ཀྱི་གསང་སྔགས་བཤད་དེ།
དེ་ལ་གསང་སྔགས་ཐམས་ཅད་ཀྱི།། 
སྙིང་པོ་དེས་པས་མཉན་པར་གྱིས།། 
ཨ་ཞེས་བྱ་བ་སྔགས་ཀུན་གྱི།། 
སྙིང་པོ་ཡིན་པར་ཡང་དག་བཤད།། 
དེ་ལ་གསང་སྔགས་ཀུན་གནས་ཏེ།། 
དེ་ལྟར་སྔགས་རྣམས་རྣམ་པར་ངེས།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
སྤྱིའི་གསང་སྔགས་ཀྱི་མཛོད་རིམ་པར་ཕྱེ་བ་རྒྱས་པའོ།།།། 
དེ་ནས་ཡང་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་སྔགས་ཅི་ལྟར་སྒྲུབ་པ་དང་།
བསྒྲུབས་པའི་འབྲས་བུ་གང་ཡིན་པ་འདི་ཉོན་ཅིག།
ཡི་གེ་དང་ནི་ཡི་གེར་སྦྱར།། 
དེ་བཞིན་གཞི་ལས་གཞིར་གྱུར་པ།། 
ཤིན་ཏུ་བསྡམས་པས་ཡིད་ལ་ནི།། 
བཟླས་བརྗོད་འབུམ་ཕྲག་གཅིག་བྱའོ།། 
ཡི་གེ་བྱང་ཆུབ་སེམས་ཡིན་ཏེ།། 
གཉིས་པ་སྒྲ་ཞེས་བྱ་བ་ཡིན།། 
གཞི་ནི་རང་གི་ལྷ་གཞག་པ།། 
རང་གི་ལུས་ཀྱི་གནས་ལ་བྱ།། 
གཞི་གཉིས་པ་ནི་རྫོགས་སངས་རྒྱས།། 
རྐང་གཉིས་མཆོག་ཏུ་ཤེས་པར་བྱ།། 
ཟླ་བའི་དཀྱིལ་འཁོར་རྣམ་དག་པ།། 
སྔགས་པས་དེ་ལ་གནས་པར་བསམ།། 
ཡི་གེ་རྣམས་ནི་གོ་རིམས་བཞིན།། 
དེ་ཡི་དབུས་སུ་ལེགས་པར་དགོད།། 
སླར་སྡུད་པ་ཡི་ཚིག་གིས་ནོན།། 
སྲོག་དང་རྩོལ་བ་རྣམ་པར་སྦྱངས།། 
སྲོག་ཅེས་བྱ་བ་རླུང་དུ་བཤད།། 
རྩོལ་བ་དྲན་པ་ཞེས་བྱ་སྟེ།། 
དེ་གཉིས་བསྡམས་པ་བྱས་ནས་སུ།། 
སྔོན་དུ་བསྙེན་པ་ལེགས་པར་བྱ།། 
དེ་ནས་སྔགས་པས་ཟླ་གཅིག་ཏུ།། 
ཤིན་ཏུ་བསྡམས་ཏེ་བཟླས་བརྗོད་བྱ།། 
གསང་སྔགས་སྔོན་དུ་སྤྱད་པ་ནི།། 
གཞི་གཅིག་ནས་ནི་གཅིག་ཏུ་འཇུག།
གྲགས་ཆེན་སངས་རྒྱས་ཐམས་ཅད་ཀྱིས།། 
སྔར་སྤྱད་པ་ཞེས་བཤད་པ་ཡིན།། 
དེ་ཕྱིན་ཅད་ནི་གང་ཅུང་ཟད།། 
མེ་ཏོག་སྤོས་ལ་སོགས་དབུལ་ཞིང་།། 
སངས་རྒྱས་ཉིད་དུ་འགྱུར་བྱའི་ཕྱིར།། 
དེ་ཚེ་བྱང་ཆུབ་ཏུ་ཡང་བསྔོ།། 
སྔགས་པས་འཇིགས་མེད་དེ་ལྟ་བུ།། 
ཟླ་གཉིས་པ་ལ་བཟླས་བརྗོད་བྱ།། 
དེ་ནས་ཟླ་བ་ཉ་བའི་ཚེ།། 
མི་དེ་སྒྲུབ་ལ་འཇུག་པར་བྱ།། 
རི་རྩེ་དང་ནི་བ་ལང་ལྷས།། 
དེ་བཞིན་འབབ་ཆུའི་མདོ་དག་དང་།། 
ལམ་གྱི་བཞི་མདོ་མཚན་གཅིག་དང་།། 
མ་མོའི་གནས་སམ་ཞི་གནས་སུ།། 
དཀྱིལ་འཁོར་ནན་ཏན་བྲི་བྱ་བ།། 
ཐམས་ཅད་རྡོ་རྗེའི་ཁང་པར་བྱས།། 
དེས་ནི་དེར་གནས་བསྲུང་བྱས་ནས།། 
སྒྲུབ་པ་ལ་ནི་ནན་ཏན་བྱ།། 
དེར་ནི་མཚན་མོ་ནམ་ཕྱེད་དམ།། 
ཡང་ན་ཉི་མ་འཆར་བའི་ཚེ།། 
འདི་ལྟའི་ལྟས་རྣམས་འབྱུང་འགྱུར་ཏེ།། 
བློ་དང་ལྡན་པས་དེ་ཤེས་བྱ།། 
ཧཱུྃ་ཞེས་པ་དང་རྔ་སྒྲ་དང་།། 
དེ་བཞིན་ས་ནི་གཡོ་བ་དང་།། 
ཡིད་དུ་འོང་བའི་ཚིག་ཀྱང་རུང་།། 
དེ་ནི་ནམ་མཁའ་ལས་གྲག་ན།། 
མཚན་མ་དག་ནི་དེ་རྣམས་ཀྱིས།། 
ཡིད་བཞིན་རྗེས་གྲུབ་ཤེས་བྱ་སྟེ།། 
སངས་རྒྱས་རྐང་གཉིས་མཆོག་རྣམས་ཀྱིས།། 
དེ་ཡི་འབྲས་བུར་ཡང་དག་བཤད།། 
དེ་ལྟར་སྔགས་ཀྱི་ཚུལ་གནས་པ།། 
དེ་ནི་ངེས་པར་སངས་རྒྱས་འགྱུར།། 
དེ་བས་རྣམ་པ་ཐམས་ཅད་དུ།། 
སྔགས་ཉིད་རྟག་ཏུ་དྲན་པར་བྱ།། 
སྔོན་གྱི་སངས་རྒྱས་མཐུ་ཆེན་གྱིས།། 
དེ་ནི་དྲན་པར་བྱ་བའང་བཤད།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
འཇིག་རྟེན་པའི་དངོས་གྲུབ་བསྒྲུབ་པའི་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ནས།
རེ་བ་ཐམས་ཅད་ཡོངས་སུ་རྫོགས་པར་བྱེད་པ།
དུས་གསུམ་མཐའ་ཡས་པའི་སྒོ་ངེས་པའི་ཡེ་ཤེས་ཡོངས་སུ་རྫོགས་པར་བྱེད་པའི་ཆོས་ཀྱི་ཚིག་རྣམས་གསུངས་སོ།། 
མཁའ་ལྟར་དྲི་མེད་ངོ་བོ་ཉིད་མེད་པ།། 
རྣམ་མང་ཡེ་ཤེས་སྣ་ཚོགས་སྦྱིན་པར་བྱེད།། 
ངོ་བོ་ཉིད་ཀྱིས་རྟག་ཏུ་སྟོང་པ་ཉིད།། 
རྐྱེན་ལ་རག་ལས་ཟབ་ཅིང་བལྟ་བར་དཀའ།། 
ཁྱད་པར་འགྲོ་བ་རྣམས་ལ་རྟག་པ་རུ།། 
རྣམ་པར་བསམས་པའི་འབྲས་བུ་མཆོག་སྦྱིན་བྱེད།། 
ཇི་ལྟར་ནམ་མཁའ་ཆགས་མེད་སྤྱོད་ཡུལ་ཅན།། 
འགྲོ་བ་ཀུན་གྱི་གནས་སུ་གྱུར་པ་ལྟར།། 
དེ་བཞིན་རྣམ་པར་དག་པའི་ཆོས་ཉིད་འདི།། 
སྲིད་གསུམ་མ་ལུས་འབྱོར་པ་འབྱུང་བར་བྱེད།། 
མཆོག་སྐྱེས་མཁས་པ་གང་ཞིག་འདིར་སྤྱོད་ན།། 
རྒྱལ་བ་ཀུན་དང་སྤྱོད་ཡུལ་གཅིག་པར་འགྱུར།། 
རྒྱལ་བས་ཅི་སྐད་གསུངས་པའི་ཆོས་ཉིད་ནི།། 
ཤིན་ཏུ་རྣམ་དག་ཐམས་ཅད་སྣང་བྱེད་པ།། 
དེ་ལས་གོ་འཕང་རྙེད་དཀའ་གཞན་མེད་དོ།། 
ཡངས་པའི་ཆོས་ནི་ཟབ་ལ་འགྲིབ་མེད་ཅིང་།། 
མཉམ་མེད་འཇིག་རྟེན་ཕན་བྱེད་དེ་ལ་ནི།། 
རྣམ་རྟོག་རྣམ་པར་སྤངས་ཏེ་སྤྱད་པར་གྱིས།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོས་ཚིགས་སུ་བཅད་པ་དེ་དག་གསུངས་ནས།
ཐམས་ཅད་དང་ལྡན་པའི་འཁོར་ཚོགས་པ་ལ་གཟིགས་ནས་ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་རྣམས་ལ་བཀའ་སྩལ་པ།
རིགས་ཀྱི་བུ་དག་གང་གིས་ན་སེམས་ཅན་རྣམས་མཐོང་བའི་ཆོས་ཁོ་ན་ལ་དགའ་བ་དང་མགུ་བ་ཐོབ་ནས་བདེ་བ་ལ་རེག་པར་འགྱུར་བ་རང་རང་གི་ཆོས་ཀྱི་དབྱིངས་ཀྱི་མཐུ་རླབས་སུ་གྱུར་པ།
དངོས་གྲུབ་སྒྲུབ་པའི་ཚིག་རྣམས་སྟོན་ཅིག།
དེ་སྐད་ཅེས་བཀའ་སྩལ་པ་དང་།
རྡོ་རྗེ་འཛིན་རྣམས་ཀྱིས་བཅོམ་ལྡན་འདས་རྣམ་པར་སྣང་མཛད་ལ་ཕྱག་འཚལ་ནས།
ཆོས་ཀྱི་རྗེས་བཀའ་ཅི་སྐད་སྩལ་པ་བཞིན་འཚལ་ལོ་ཞེས་གསོལ་ཏོ།། 
བཅོམ་ལྡན་འདས་ཉིད་ལ་གསོལ་བ་བཏབ་པ་བདག་ཅག་ལ་ཐུགས་བརྩེ་བའི་སླད་དུ་དངོས་གྲུབ་སྒྲུབ་པའི་ཚིག་རྣམས་བཅོམ་ལྡན་འདས་ཉིད་ཀྱིས་བསྟན་དུ་གསོལ།
དེ་ཅིའི་སླད་དུ་ཞེ་ན།
བཅོམ་ལྡན་འདས་གང་བདག་ཅག་རང་གིས་རྟོགས་པ་བཅོམ་ལྡན་འདས་ཀྱི་སྤྱན་སྔར་བཤད་པ་དེ་ནི་རབ་ཏུ་དཀའ་ལགས་སོ།། 
དེ་ལྟར་ལགས་པས་མ་འོངས་པའི་འགྲོ་བ་རྣམས་ཀྱི་དོན་དང་།
ཕན་པ་དང་བདེ་བའི་སླད་དུ་བཅོམ་ལྡན་འདས་ཉིད་ཀྱིས་ལེགས་པར་རབ་ཏུ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་རྡོ་རྗེ་འཛིན་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་དག་ལེགས་སོ་ལེགས་སོ།། 
དེ་བཞིན་གཤེགས་པས་བསྟན་པའི་ཆོས་འདུལ་བ་འདི་ལ་ཕན་ཡོན་ཆེ་བའི་ཆོས་གཅིག་ཡོད་པ་ནི་འདི་ལྟ་སྟེ།
ངོ་ཚ་ཤེས་པའོ།། 
ངོ་ཚ་ཤེས་པ་དང་ལྡན་པའི་རིགས་ཀྱི་བུ་དང་རིགས་ཀྱི་བུ་མོ་ནི་མཐོང་བའི་ཆོས་འདི་ལ་ཆོས་གཉིས་རབ་ཏུ་མྱུར་བར་འབྱུང་སྟེ།
གཉིས་གང་ཞེ་ན།
མི་བྱ་བའི་ལས་མི་བྱེད་པ་དང་།
དམ་པ་རྣམས་ཀྱིས་བསྔགས་པའོ།། 
ཡང་གཉིས་ཏེ།
ཁོང་དུ་མ་ཆུད་པ་ཁོང་དུ་ཆུད་པ་དང་།
སངས་རྒྱས་དང་བྱང་ཆུབ་སེམས་དཔའ་རྣམས་དང་ལྷན་ཅིག་འགྲོགས་པ་ཐོབ་པར་འགྱུར་བའོ།། 
ཡང་གཉིས་ཏེ།
ཚུལ་ཁྲིམས་ལ་རབ་ཏུ་གནས་པར་འགྱུར་བ་དང་།
ལྷ་དང་མི་རྣམས་སུ་སྐྱེ་བ་འཐོབ་པར་འགྱུར་རོ།། 
དེ་ལྟ་བས་ན་ལེགས་པར་རབ་ཏུ་ཡིད་ལ་ཟུང་ཤིག་དང་།
འདི་ལྟ་སྟེ།
སྒྲུབ་པར་སྦྱོར་བའི་ཚིག་གང་རྣམས་ཀྱིས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་གསང་སྔགས་རྣམས་ལས་མྱུར་དུ་གསང་སྔགས་ཀྱི་དངོས་གྲུབ་འཐོབ་པར་འགྱུར་བ།
གསང་སྔགས་སྒྲུབ་པ་འགྲུབ་པར་སྦྱོར་བའི་ཚིག་རྣམས་བཤད་དོ།། 
དེ་ལ་དང་པོར་རེ་ཞིག་དཀྱིལ་འཁོར་མཐོང་བ།
བླ་མས་གསང་སྔགས་བསྒྲུབ་པར་གནང་།
བྱང་ཆུབ་ཏུ་སེམས་བསྐྱེད་པ།
དད་པ་ཅན་སེར་སྣ་མེད་པ།
སྙིང་རྗེ་ཅན་དུལ་བ་རྟེན་ཅིང་འབྲེལ་པར་འབྱུང་བ་རྣམ་པར་དབྱེ་བ་ལ་མཁས་པ།
སྡོམ་པ་བཟུང་བ།
རང་གི་བསླབ་པ་ལ་གནས་པ།། 
ཐབས་ལ་མཁས་ཤིང་རབ་ཏུ་བརྟན།། 
དུས་དང་དུས་མ་ཡིན་པའང་ཤེས།། 
འཇིགས་པ་མེད་ཅིང་མཁས་ལ་གཏོང་།། 
བཟོད་དང་ལྡན་ཞིང་བྱམས་པའི་ཡིད།། 
གསང་སྔགས་སྤྱོད་ལ་རབ་ཏུ་བརྩོན།། 
གསང་སྔགས་དེ་ཉིད་དོན་ལ་མཁས།། 
བསམ་གཏན་བྱེད་ལ་དགའ་བ་ཡིན།། 
སྒྲུབ་པ་པོ་ནི་སྒྲུབ་ལ་ཤིས།། 
གསང་བ་པའི་བདག་པོ་དེ་ལ་འདོད་པའི་ཁམས་ཀྱི་དབང་ཕྱུག་ལ་མྱོས་པར་བྱེད་པ་ཞེས་བྱ་བའི་རིག་སྔགས་ཡོད་དེ།
དེས་འདོད་པ་ན་སྤྱོད་པའི་ལྷའི་བུ་ཐམས་ཅད་མྱོས་པས་བརྒྱལ་བར་བྱེད་ཅིང་།
མེ་ཏོག་མང་པོ་སྣ་ཚོགས་དང་ལྡན་པའི་ས་ཕྱོགས་ཉམས་དགའ་བ་རྣམས་ཀྱང་སྟོན་ལ།
ཡོངས་སུ་སྤྱད་པ་དང་ཉེ་བར་སྤྱད་པ་རྣམ་པ་ཐ་དད་པ་སྣ་ཚོགས་རྣམས་ཀྱང་མངོན་པར་སྤྲུལ་ནས།
གཞན་འཕྲུལ་དབང་བྱེད་ཀྱི་ལྷ་རྣམས་ལ་ཡང་སྦྱིན་ལ།
བདག་ཉིད་ཀྱང་ཡོངས་སུ་སྤྱོད་དོ།། 
འདི་ལྟ་སྟེ།
ལྷའི་བུ་དབང་ཕྱུག་ཆེན་པོ་ལ་ཡིད་མགྱོགས་ཞེས་བྱ་བའི་རིག་སྔགས་ཡོད་དེ།
དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་སེམས་ཅན་གྱི་དགོས་པ་བྱེད་ཅིང་།
ཉེ་བར་སྤྱད་པ་དང་།
ཡོངས་སུ་སྤྱད་པ་ཐམས་ཅད་ཀྱང་མངོན་པར་སྤྲུལ་ནས།
གནས་གཙང་མའི་རིས་ཀྱི་ལྷའི་བུ་རྣམས་ལ་ཡང་སྦྱིན་ལ་བདག་ཉིད་ཀྱང་ཀུན་ཏུ་སྤྱོད་དོ།། 
འདི་ལྟ་སྟེ།
དཔེར་ན་མིག་འཕྲུལ་མཁན་ནི་གསང་སྔགས་རྣམས་ཀྱིས་ཀུན་དགའི་ར་བ་དང་།
མཚོ་དང་།
འབབ་ཆུ་དང་།
མི་ལ་སོགས་པ་རྣམ་པ་ཐ་དད་པ་སྣ་ཚོགས་སྟོན་ཏོ།། 
འདི་ལྟ་སྟེ་དཔེར་ན།
ལྷ་མ་ཡིན་རྣམས་ནི་གསང་སྔགས་ཀྱི་སྒྱུ་མ་རྣམས་སྟོན་ཏོ།། 
འདི་ལྟ་སྟེ་དཔེར་ན།
གསང་སྔགས་དག་གིས་ནི་དུག་དང་རིམས་ལ་སོགས་པ་མེད་པར་འགྱུར་རོ།། 
འདི་ལྟ་སྟེ་མ་མོ་ཞེས་བྱ་བའི་ལྷ་མོ་རྣམས་ནི་གསང་སྔགས་ཀྱིས་སེམས་ཅན་རྣམས་ལ་ནད་འགོ་བ་གཏོང་ངོ།། 
འདི་ལྟ་སྟེ་དཔེར་ན།
གསང་སྔགས་ཀྱིས་ནི་མེའི་ཚ་བ་མེད་པར་བྱས་ནས་གྲང་བར་བྱེད་པར་འགྱུར་རོ།། 
རིགས་ཀྱི་བུ་དག་དཔེའི་ཚིག་འདི་རྣམས་ཀྱིས་གསང་སྔགས་ཀྱི་མཐུ་ལ་མངོན་པར་དད་པར་བྱའོ།། 
གསང་སྔགས་ཀྱི་མཐུ་དེ་ཡང་གང་ཞེ་ན།
གསང་སྔགས་རྣམས་ལས་བྱུང་བ་ཡང་མ་ཡིན།
རྫས་ལས་འཇུག་པ་ཡང་མ་ཡིན།
སྦྱོར་བ་པོས་ལས་དམིགས་པ་ཡང་མ་ཡིན་མོད་ཀྱི།
རིགས་ཀྱི་བུ་དག་འོན་ཀྱང་གསང་སྔགས་ཀྱི་བྱིན་གྱི་རླབས་ཀྱི་ཆོས་ཉིད་འབྱུང་བ་ལས་འདའ་བར་ཡང་མི་འགྱུར་ཏེ།
དུས་གསུམ་ལས་འདས་པའི་ཕྱིར་དང་།
རྟེན་ཅིང་འབྲེལ་པར་འབྱུང་བ་ཟབ་མོ་བསམ་གྱིས་མི་ཁྱབ་པ་ལས་མངོན་པར་གྲུབ་པའི་ཕྱིར་རོ།། 
རིགས་ཀྱི་བུ་དག་དེ་ལྟ་བས་ན་ཆོས་ཉིད་ཀྱིས་བསམ་གྱིས་མི་ཁྱབ་པའི་ངོ་བོ་ཉིད་རྟོགས་པར་ཁོང་དུ་ཆུད་པས་རྟག་ཏུ་རྒྱུན་མི་འཆད་པར་གསང་སྔགས་ཀྱི་ཚུལ་གྱི་རྗེས་སུ་འཇུག་པར་བྱའོ།། 
དེ་ནས་ཡང་བཅོམ་ལྡན་འདས་དུས་གསུམ་དུ་ཆགས་པ་མེད་པའི་སྟོབས་ཀྱི་གཞི་བྱིན་གྱིས་རློབ་པ།
དེ་བཞིན་གཤེགས་པའི་གནས་བསམ་གྱིས་མི་ཁྱབ་པའི་རྒྱན་རྣམ་པར་དག་པའི་སྙིང་པོ་ཅན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་དེ་ནས་ཆོས་ཀྱི་དབྱིངས་མ་ལུས་པ་ཅི་སྙེད་ཡོད་པ་རྣམ་པར་རིག་པར་བྱེད་པའི་སྒྲ་རྣམས་ལས་ཆོས་ཀྱི་དབྱིངས་ཀྱི་གནས་ཀྱི་སྟོབས།
མི་མཉམ་པ་དང་མཉམ་པའི་སྟོབས།
ཡང་དག་པར་རྫོགས་པའི་སངས་རྒྱས་ཀྱི་མོས་པ་ལས་བྱུང་བ།
གནས་སྐབས་བཞི་དབྱངས་གཅིག་ལས་བྱུང་བས་ཆོས་ཀྱི་དབྱིངས་ཐམས་ཅད་ཁྱབ་པར་བྱས་ཏེ།
ནམ་མཁའ་དང་མཉམ་པར་གྱུར་ནས་བྱུང་བ།
ན་མཿ་སརྦྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ་སརྦྦ་ཐཱ།
ཨ་ཨཱ་ཨྃ་ཨཿ།
ཡང་དག་པར་རྫོགས་པའི་སངས་རྒྱས་ཀྱི་སྙིང་པོ་དེ་དག་བྱུང་མ་ཐག་ཏུ།
དེ་ནས་ཡང་ཆོས་ཀྱི་དབྱིངས་ཐམས་ཅད་ངེས་པར་སྒྲོགས་པའི་སྒོ་དག་ནས་ཡང་དག་པར་རྫོགས་པའི་སངས་རྒྱས་ཀྱི་སྙིང་པོའི་ཚིག་གིས་མཚན་པ་རྣམ་པར་རིག་པའི་དབྱངས་ཀྱི་སྒྲ་གཅིག་ནས་གཅིག་ཏུ་མངོན་པར་གྲག་གོ།། 
བྱང་ཆུབ་སེམས་དཔས་དེ་ཐོས་ནས།། 
ངོ་མཚར་གྱུར་པའི་མིག་ཕྱེ་སྟེ།། 
ཀུན་མཁྱེན་བསྙུན་དང་བྲལ་བ་ལ།། 
ཚིག་སྙན་འདི་སྐད་ཅེས་གསོལ་ཏོ།། 
ཨེ་མའོ་གསང་སྔགས་སྤྱད་པ་ལས།། 
སངས་རྒྱས་རྐང་གཉིས་མཆོག་རྣམས་ཀྱིས།། 
གང་གིས་འདི་ཀུན་ཁྱབ་པ་ཡི།། 
ཡེ་ཤེས་ཡངས་པ་ཆེན་པོ་བྱུང་།། 
དེ་བས་རྣམ་པ་ཐམས་ཅད་དུ།། 
སངས་རྒྱས་བསྔགས་པའི་སྙིང་པོ་ལ།། 
ནང་གི་བདག་ཉིད་རྣམ་དག་པས།། 
རྟག་ཏུ་མངོན་པར་བརྩོན་པར་བྱ།། 
དེ་ནས་ཡང་དག་པར་རྫོགས་པའི་སངས་རྒྱས་ཀྱི་སྙིང་པོ་རྣམས་སྒྲུབ་པ་བྱུང་སྟེ།
སྐྱེད་མོས་ཚལ་ལམ།
གཙུག་ལག་ཁང་ངམ།
ཕུག་གམ།
ཡིད་གང་དུ་དབེན་པ་དེར་བྱང་ཆུབ་ཀྱི་སེམས་བསྒོམ་ཞིང་།
ནམ་མཚན་མ་མ་བྱུང་གི་བར་དེ་སྲིད་དུ་འདུག་པར་བྱའོ།། 
དེ་ནས་སྙིང་པོ་དེ་དག་ལས་གང་རུང་བ་ཅིག་གཟུང་སྟེ།
ཐེ་ཙོམ་མེད་པར་གྱུར་གྱི་བར་དུ་གཞི་བསྒྲུབ་པར་བྱའོ།། 
དེ་ནས་སྙིང་པོ་སྙིང་གར་བཞག་ནས་ཡིད་བསྒྲུབ་པར་བྱ་སྟེ།
ཤིན་ཏུ་རྣམ་པར་དག་པ།
དྲི་མ་མེད་པ་བརྟན་པ་རབ་ཏུ་མི་གཡོ་བ།
རྣམ་པར་མི་རྟོག་པ།
མེ་ལོང་ལྟ་བུ།
རབ་ཏུ་ཕྲ་བ་ལ་མངོན་པར་བལྟ་ཞིང་རྟག་ཏུ་གོམས་པའི་སྦྱོར་བས་རང་གི་ལུས་རང་གི་ལྷའི་ལུས་སུ་མཐོང་གི་བར་དུ་བྱའོ།། 
གཞི་གཉིས་པ་ནི་ཡང་དག་པར་རྫོགས་པའི་སངས་རྒྱས་མེ་ལོང་གི་དཀྱིལ་འཁོར་དེ་ཉིད་ཀྱི་ནང་ན་པདྨའི་རྒྱལ་པོ་ཆེན་པོ་ལ་བཞུགས་པ་ཕུག་ན་བཞུགས་པ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ།
ཐོར་ཚུགས་དང་དབུ་རྒྱན་དང་འོད་ཟེར་མཐའ་ཡས་པས་བསྐོར་བ།
རྟོག་པ་དང་རྣམ་པར་རྟོག་པ་ཐམས་ཅད་དང་བྲལ་བ།
ནམ་མཁའ་བཞིན་གཟོད་མ་ནས་ཞི་བ་སྟེ།
དེ་ལ་སྒྲ་གནས་པར་བསམ་ཞིང་།
མཉམ་པར་གཞག་པས་བཟླས་བརྗོད་བྱ།། 
དེ་ནས་སྔོན་དུ་བསྙེན་པ་ནི།། 
འབུམ་ཕྲག་གཅིག་ཏུ་བྱ་བར་བཤད།། 
དེ་ནས་ཟླ་བ་གཉིས་པ་ལ།། 
མེ་ཏོག་དྲི་ལ་སོགས་པ་དབུལ།། 
སེམས་ཅན་རྣམས་ལ་རྣམ་མང་པོའི།། 
ཕན་པ་ཉེ་བར་སྒྲུབ་བྱེད་ཅིང་།། 
རྙེད་དང་མ་རྙེད་རྣམ་སྤངས་ཏེ།། 
ཟླ་བ་གཞན་ལ་བཟླས་བརྗོད་བྱ།། 
དེ་ལ་དེ་རུ་སྦྱོར་བ་འདི།། 
མཉམ་པར་བཞག་པས་བསམ་པར་བྱ།། 
བདག་གི་བསོད་ནམས་མཐུ་ཡིས་ནི།། 
སེམས་ཅན་ཐམས་ཅད་བདེ་གྱུར་ཅིག།
ཐམས་ཅད་ནད་ཀྱང་མེད་པར་ཤོག།
ཡང་ན་དེ་བཞིན་གཤེགས་བསྔགས་པའི།། 
འདོད་པ་ཕུན་སུམ་ཚོགས་གྱུར་ཅིག།
ཡང་ན་སེམས་ཅན་ཐམས་ཅད་ཀྱང་།། 
རེ་བ་ཐམས་ཅད་ཡོངས་རྫོགས་པ།། 
སྒྲིབ་པ་མེད་པའི་ཚུལ་གྱིས་སུ།། 
མ་ཐོགས་པར་ནི་གྲུབ་པར་ཤོག།
དུད་འགྲོ་གཅིག་ལ་གཅིག་ཟ་བའི།། 
སྡུག་བསྔལ་ནམ་ཡང་འབྱུང་མ་གྱུར།། 
ཡི་དགས་རྣམས་ལ་ཟས་སྐོམ་སོགས།། 
ཐོགས་པ་མེད་པར་འབྱུང་བར་ཤོག།
སེམས་ཅན་དམྱལ་བའི་སྡུག་བསྔལ་གང་།། 
མི་བཟད་རྣམ་པ་སྣ་ཚོགས་པ།། 
བདག་གི་བསོད་ནམས་མཐུ་ཡིས་ནི།། 
དེ་དག་མྱུར་དུ་ཞི་བར་གྱུར།། 
སེམས་ཅན་སྡུག་བསྔལ་ཐམས་ཅད་ལ།། 
སྙིང་རྗེ་ཆེན་པོ་བསྐྱེད་ནས་ནི།། 
བསྒྲུབ་པ་དེ་དང་གཞན་དག་ཀྱང་།། 
དེས་ནི་ཡང་དང་ཡང་དུ་བསམ།། 
ཅི་ལྟར་བསམས་པ་འགྲུབ་བྱའི་ཕྱིར།། 
བྱིན་གྱིས་བརླབས་ཀྱི་གནས་གསུམ་གྱིས།། 
དེ་དག་ཐམས་ཅད་བྱིན་བརླབ་ཅིང་།། 
ཡིད་ལ་སྔགས་ཀྱང་བཟླས་བརྗོད་བྱ།། 
བདག་གི་བསོད་ནམས་སྟོབས་དང་ནི།། 
དེ་བཞིན་གཤེགས་པའི་བྱིན་སྟོབས་དང་།། 
ཆོས་ཀྱི་དབྱིངས་ཀྱི་སྟོབས་ཀྱིས་སུ།། 
སེམས་ཅན་རྣམས་ལ་ཕན་འདོགས་པས།། 
དོན་རྣམས་གང་དག་བསམས་པ་ཀུན།། 
སེམས་ཅན་ཁམས་ནི་མ་ལུས་འདིར།། 
དེ་དག་ཐམས་ཅད་ཅི་རིགས་པར།། 
ཐོགས་པ་མེད་པར་འབྱུང་གྱུར་ཅིག།
དེ་ནས་བཅོམ་ལྡན་འདས་ཀྱིས་དེའི་ཚེ་རིག་སྔགས་ཀྱི་རྒྱལ་མོ་སྟོབས་ནམ་མཁའ་དང་འདྲ་བ་ནམ་མཁའི་མཛོད་འབྱུང་བ་གསུངས་སོ།། 
ན་མཿ་སརྦྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ་སརྦ་ཏད་ཁཾ་ཨུཊྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ།
འདི་ལན་གསུམ་བཟླས་ན་ཅི་ལྟར་བསམས་པའི་དོན་ཐམས་ཅད་ཐོགས་པ་མེད་པར་འབྱུང་བར་འགྱུར་རོ།། 
དེ་ནས་ཟླ་བ་ཉ་བའི་ཚེ།། 
མི་དེ་སྒྲུབ་ལ་འཇུག་པར་བྱ།། 
རི་རྩེ་དང་ནི་བ་ལང་ལྷས།། 
ཆུ་མདོའམ་ཡང་ན་དུར་ཁྲོད་དམ།། 
ལམ་གྱི་བཞི་མདོའམ་ཤིང་གཅིག་དྲུང་།། 
མ་མོའི་གནས་སམ་ཞི་གནས་སུ།། 
བགེགས་རྣམས་ཐམས་ཅད་མྱོས་འགྱུར་བའི།། 
དཀྱིལ་འཁོར་དེས་པས་མཉན་པར་གྱིས།། 
ཀུན་ཏུ་གྲུ་བཞི་ལྷམ་པ་སྟེ།། 
སྒོ་གཅིག་པ་ལ་མུ་རན་ཅན།། 
ཐམས་ཅད་ཁ་དོག་སེར་པོ་ཡིས།། 
རྡོ་རྗེའི་དཀྱིལ་འཁོར་མཆོག་བྲིས་ནས།། 
རྡོ་རྗེ་སྦྲེལ་བའི་ཚུལ་གྱིས་སུ།། 
རྡོ་རྗེ་ཕན་ཚུན་འབྲེལ་བར་བྱ།། 
སྒོར་ནི་སྒོ་སྲུང་གཉིས་བྲི་བ།། 
གདུལ་དཀའ་དང་ནི་མངོན་ཕྱོགས་གཉིས།། 
མིག་དམར་ཁྲོ་དང་བཅས་པ་ལ།། 
ཁྲོས་ཤིང་སྡིགས་པར་བྱེད་པ་བྲི།། 
མདུང་རྩེ་གསུམ་ས་གྲྭ་རྣམས་སུ།། 
ནན་ཏན་དུ་ནི་བྲི་བར་བྱ།། 
དབུས་སུ་རྡོ་རྗེའི་གདན་ཡིད་འོང་།། 
ཁ་ནི་ཀུན་ཏུ་བལྟ་བ་བྲི།། 
དེའི་སྟེང་པདྨ་ཆེན་པོ་ནི།། 
འདབ་མ་བརྒྱད་པ་གེ་སར་བཅས།། 
རྒྱལ་བ་ཀུན་ལ་ཕྱག་བྱས་ནས།། 
སྨོན་ལམ་ཉེ་བར་སྒྲུབ་བྱེད་ཅིང་།། 
ཕྱག་ན་རྡོ་རྗེ་བློ་ཅན་གྱི།། 
རྡོ་རྗེའི་ཕྱག་རྒྱ་བཅིངས་ནས་སུ།། 
དེར་ནི་བསྲུང་བྱས་དེར་འདུག་སྟེ།། 
སྦྱངས་པའི་རྫས་ནི་བླངས་ནས་སུ།། 
ནང་གི་བདག་ཉིད་རྣམ་དག་པས།། 
མཚན་གཅིག་ཐལ་བྱུང་བཟླས་བརྗོད་བྱ།། 
དེར་ནི་ནམ་གྱི་ཕྱེད་དུས་སམ།། 
ཡང་ན་ཉི་མ་འཆར་བའི་ཚེ།། 
རྫས་དེ་ཡོངས་སུ་འགྱུར་བ་ནི།། 
འབར་ཕྲེང་ཅན་གྱི་གཟི་བརྗིད་བཞིན།། 
སྔགས་པ་རང་གིས་དེ་བླངས་ན།། 
ནམ་མཁའ་ལ་ནི་འགྲོ་བར་འགྱུར།། 
བསྐལ་པར་གནས་ཤིང་གཟི་བརྗིད་ཆེ།། 
རྒྱལ་སྲས་དེ་ནི་འདོད་ན་འཆི།། 
འཇིག་རྟེན་ཁམས་ནི་གཞན་དུའང་འགྲོ།། 
གཙོ་བོ་སྣ་ཚོགས་གཟུགས་འཆང་བ།། 
རྫས་ལས་བྱུང་བའི་སྔགས་བསྒྲུབས་པས།། 
དཔལ་ལྡན་མཆོད་པ་རབ་ཏུ་བྱེད།། 
འདི་ནི་ཉམས་པར་མི་འགྱུར་བའི།། 
རྫས་ཀྱི་དངོས་གྲུབ་ཡིན་པར་བཤད།། 
གསང་བ་པའི་བདག་པོ་དེ་ལ་བརྟག་པ་འདི་རྒྱུ་མཚན་དུ་མཛད་ནས།
འཇིག་རྟེན་གྱི་ཁམས་ཐམས་ཅད་ན་བཞུགས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐབས་ཀྱི་ཕ་རོལ་ཏུ་ཕྱིན་པ་རྟོགས་པར་ཐུགས་སུ་ཆུད་པ་རྣམས་ཀྱི་བརྟག་པ་དེ་ཉིད་རང་བཞིན་གྱིས་སྟོང་པར་མཁྱེན་ཀྱང་ཐབས་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་འདུས་མ་བྱས་པ་གདགས་པར་བཏགས་ཏེ།
ཡོངས་སུ་བསྒྱུར་བའི་ཚུལ་དུ་མཐོང་བའི་ཆོས་ལ་བདེ་བར་གནས་པར་བྱ་བའི་ཕྱིར།
ཆོས་ཀྱི་དབྱིངས་ཀྱི་མཐུ་རླབས་པོ་ཆེ་སེམས་ཅན་རྣམས་ལ་ངེས་པར་སྟོན་ཏེ།
དེས་དེ་རྣམས་ཡིད་རབ་ཏུ་དགའ་ཞིང་ཚེ་རིང་པོ་ཡང་རབ་ཏུ་ཐོབ་ནས།
འདོད་པའི་ཡོན་ཏན་ལྔ་དག་གིས་རྩེ་དགའ་ཡོངས་སུ་སྤྱོད་པ།
སངས་རྒྱས་བཅོམ་ལྡན་འདས་རྣམས་ལ་མཆོད་ཅིང་འཇིག་རྟེན་ཐམས་ཅད་དང་མི་མཐུན་པའི་ལམ་འདི་གྲུབ་པར་འགྱུར་རོ།། 
དེ་བཞིན་གཤེགས་པ་དང་བྱང་ཆུབ་སེམས་དཔའ་རྣམས་ཀྱིས་ཀྱང་དོན་གྱི་དབང་འདི་གཟིགས་ནས།
གསང་སྔགས་སྤྱད་པའི་ཚུལ་གྱི་ཆོ་ག་ཐུགས་དགྱེས་བཞིན་དུ་འཆད་དོ།། 
དེ་ཅིའི་ཕྱིར་ཞེ་ན།
གང་བསྐལ་པ་དུ་མར་སྩོལ་ཞིང་འབད་དེ་བྱ་དཀའ་བ་རྣམས་བརྩམས་ཀྱང་འཐོབ་པར་མི་འགྱུར་བ་དེ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱི་ཚེ་འདི་གཅིག་ཁོ་ན་ལ་འཐོབ་པར་འགྱུར་རོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་དེ་བཞིན་གཤེགས་པའི་རྒྱལ་མཚན་ནམ།
རལ་གྲིའམ།
གདུགས་སམ།
མཆིལ་ལྷམ་མམ།
ཡིད་བཞིན་གྱི་ནོར་བུའམ།
ལིག་བུ་མིག་གམ།
གིའུ་ཝང་བླངས་ཏེ།
བཟླས་བརྗོད་སུམ་འབུམ་བྱས་ལ་དེ་ལྟར་བསྒྲུབས་ན་དེ་བཞིན་དུ་འགྲུབ་པར་འགྱུར་རོ།། 
གསང་བ་པའི་བདག་པོ་གཞན་ཡང་རིགས་ཀྱི་བུའམ་རིགས་ཀྱི་བུ་མོ་ཐབས་དང་ལྡན་པས་ཡིད་ལ་འདོད་པའི་དངོས་པོ་རྣམས་བསྒྲུབས་ན།
དེ་དག་རང་གི་སེམས་ཀྱི་དབང་ཙམ་ཁོ་ནས་ཡོངས་སུ་འགྲུབ་པར་འགྱུར་རོ།། 
གསང་བ་པའི་བདག་པོ་གང་དག་རྒྱུ་ལས་འབྲས་བུ་མངོན་པར་འདོད་པའི་མི་བླུན་པོ་དེ་དག་ནི།
གསང་བ་པའི་བདག་པོ་གསང་སྔགས་རྣམས་ཀྱི་གསང་སྔགས་མཚན་ཉིད་རབ་ཏུ་མི་ཤེས་པ་ཡིན་ནོ།། 
དེ་ཅིའི་ཕྱིར་ཞེ་ན།
རྒྱུ་ནི་བྱེད་པར་མ་གསུངས་ཏེ།། 
འབྲས་བུའང་དེ་ལ་ཡོད་མ་ཡིན།། 
རྒྱུ་ནི་རྒྱུ་ཡིས་སྟོང་པ་ན།། 
དེ་ནི་ཅི་ལྟར་རྒྱུར་ཡང་འགྱུར།། 
དེ་བས་གསང་སྔགས་འབྲས་བུ་ནི།། 
རྒྱུ་དང་ལས་བྲལ་ཤེས་པར་བྱ།། 
གང་ཚེ་མཚན་མ་མེད་པ་ཡི།། 
ཏིང་འཛིན་ཅི་ལྟ་བཞིན་རེག་པ།། 
དེ་ཚེ་སྔགས་པས་དངོས་གྲུབ་ནི།། 
ཡིད་ལས་ཡང་དག་བྱུང་བ་འཐོབ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་ཀྱི་གཞི་རྣམས་དངོས་གྲུབ་ཏུ་བསྒྲུབ་པའི་ཚིག་གང་གིས་རིགས་ཀྱི་བུ་དང་རིགས་ཀྱི་བུ་མོ་རྣམས་མཐོང་བའི་ཆོས་ཉིད་ལ་རབ་ཏུ་དགའ་ཞིང་བདེ་བ་ལ་རེག་པར་གནས་ལ།
ཆོས་ཀྱི་དབྱིངས་ལས་ཀྱང་འགལ་བར་མི་འགྱུར་བ་དེ་ཡང་བཤད་དུ་གསོལ།
བཅོམ་ལྡན་འདས་དེ་ཅིའི་སླད་དུ་ཞེ་ན།
ཆོས་ཀྱི་དབྱིངས་ནི་བསམ་གྱིས་མི་ཁྱབ་པའི་དབྱིངས་ལགས་ཏེ།
དེ་ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་བསྟན་ཏོ།། 
བཅོམ་ལྡན་འདས་དེ་ལྟ་ལགས་པས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་ན་ཆོས་ཀྱི་དབྱིངས་དབྱེར་མེད་པ་རྟོགས་པར་ཁོང་དུ་ཆུད་པར་བགྱི་འཚལ་ལོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་ལེགས་སོ་ལེགས་སོ།། 
གསང་བ་པའི་བདག་པོ་གང་ཁྱོད་དེ་བཞིན་གཤེགས་པ་ལ་དོན་འདི་ཡོངས་སུ་དྲི་བར་སེམས་པ་དེ་ནི་ཡང་ལེགས་སོ།། 
དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ།། 
བཅོམ་ལྡན་འདས་ལེགས་སོ་ཞེས་གསོལ་ནས།
གསང་བ་པའི་བདག་པོ་ཕྱག་ན་རྡོ་རྗེ་བཅོམ་ལྡན་འདས་ལ་ལྟར་ཉན་པ་དང་།
བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེ་ལ་ཨ་ཞེས་བྱ་བའི་སྒྲུབ་པ་འབྱུང་སྟེ།
གཙུག་ལག་ཁང་ངམ་ཕུག་གམ།
གནས་གང་ཡང་རུང་སྟེ་ཡན་ལག་ཐམས་ཅད་དུ་ཨ་ཞེས་བྱ་བ་གཞག་ལ་བཟླས་བརྗོད་སུམ་འབུམ་བྱའོ།། 
དེ་ནས་ཟླ་བ་ཉ་བའི་ཚེ་ཅི་འབྱོར་པས་མཆོད་པ་བྱས་ལ་ཅི་སྲིད་དུ་བྱང་ཆུབ་སེམས་དཔའ་ཀུན་ཏུ་བཟང་པོའམ།
འཇམ་དཔལ་ལམ།
རྡོ་རྗེ་འཛིན་ཆེན་པོ་གང་ཡང་རུང་བ་ཞིག་འོངས་ཏེ།
མགོ་ལ་ཉུག་གམ་ལེགས་སོ་ཞེས་ཟེར་གྱི་བར་དུ་བཟླས་བརྗོད་བྱའི།
དེ་ནས་ཕྱག་བྱས་ཏེ་མཆོད་ཡོན་ཕུལ་ན་བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་པར་འགྱུར་རོ།། 
དེ་བཞིན་དུ་སེམས་ཡང་བ་དང་།
ལུས་ཡང་བ་གོམས་པར་བྱ་ཞིང་བཟླས་བརྗོད་བྱས་ན་དེའི་ལུས་རྣམ་པར་དག་པ་དང་།
སེམས་རྣམ་པར་དག་པར་འགྱུར་རོ།། 
ཨ་ཞེས་བྱ་བ་རྣམ་པར་བཞག་སྟེ།
བཟླས་བརྗོད་བྱས་ན་རྣ་བ་རྣམ་པར་དག་པར་འགྱུར་རོ།། 
འོན་ཏེ་སྲོག་གཟུང་བར་འདོད་ན་ཨ་ཞེས་བྱ་བ་སྲོག་དང་ལྷན་ཅིག་ཏུ་བྱས་ལ་དུས་གསུམ་དུ་བསམ་པ་བྱས་ན་ཡུན་རིང་དུ་གནས་པར་འགྱུར་རོ།། 
དེ་ཉིད་ཀྱི་སྟེང་དུ་ཀླད་ཀོར་གཞག་ན་གནས་པ་དང་འགྲོ་བའི་དུག་ཐམས་ཅད་འབྱིན་ཏོ།། 
དེ་ནས་གཟི་ཅན་དབང་དུ་བྱ་བར་འདོད་ན།
ཨ་ཞེས་བྱས་པ་བདག་ཏུ་བྱས།། 
པ་ལས་དེ་བཞིན་མི་དབང་པོ།། 
གཅིག་ལ་པདྨ་གཞག་པར་བྱ།། 
གཞན་ལ་ཡང་ནི་དུང་བཞག་སྟེ།། 
གཅིག་ལ་གཅིག་ནི་གདོང་བལྟས་ན།། 
དེ་ཡི་མོད་ལ་དབང་དུ་འགྱུར།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ནས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་དེ་བཞིན་གཤེགས་པ་རྣམས་ཀྱི་ཐུགས་ལས་བྱུང་བ་ཞེས་བྱ་བ།
ལས་དང་བྱ་བས་རྣམ་པར་རོལ་པ་སྤྱོད་པའི་རོལ་མོ་རིམ་པར་ཕྱེ་བ་རྒྱས་པ་ཁམས་བཞི་ཡང་དག་པར་བསྡུ་བར་བསྡུས་པ།
སེམས་ཀྱི་རྒྱལ་པོ་ལ་གནས་པ།
ནམ་མཁའ་ལྟར་ཀུན་ཏུ་ཁྱབ་པ།
མཐོང་བ་དང་མ་མཐོང་བའི་འབྲས་བུ་མང་བ།
ཉན་ཐོས་དང་རང་སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ཀྱི་མངོན་སུམ་པ།
གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱི་རེ་བ་ཐམས་ཅད་ཡོངས་སུ་རྫོགས་པར་བྱེད་པ།
ལས་སྣ་ཚོགས་དང་ལྡན་པ།
སེམས་ཅན་ཐམས་ཅད་ལ་ཕན་འདོགས་པ་ཡོད་ཀྱིས།
དེ་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་།
ངས་ཁྱོད་ལ་བཤད་དོ།། 
ལག་ན་རྡོ་རྗེ་དེ་ལ་སྤྱོད་པའི་རོལ་མོ་ལས་དང་བྱ་བ་མངོན་པར་འགྲུབ་པའི་འབྲས་བུ་ཕལ་ཆེ་བ།
ལུས་ཅན་ཀུན་ཀྱི་མངོན་སུམ་པ་གང་ཞེ་ན།
ཆོ་ག་ཤེས་པས་ཐོག་མར་ནི།། 
བདག་གི་དེ་ཉིད་རིམ་བཞིན་བྱ།། 
སྔགས་པ་སྔ་མ་བཞིན་འདུག་ལ།། 
དེ་བཞིན་གཤེགས་པ་དྲན་བྱས་ཏེ།། 
བདག་ཉིད་ཨ་ཞེས་བྱ་བ་ནི།། 
ཀླད་ཀོར་བཅས་དང་རྒྱས་བྱས་པ།། 
ཐམས་ཅད་ཤིན་ཏུ་སེར་ཞིང་བཟང་།། 
གྲུ་བཞི་རྡོ་རྗེས་མཚན་བྱས་ཏེ།། 
སྔགས་པས་དེར་གནས་རྫོགས་པ་ཡིས།། 
སངས་རྒྱས་ཀུན་གྱི་གཙོ་བོ་བསམ།། 
འདི་ནི་སངས་རྒྱས་ཐམས་ཅད་ཀྱིས།། 
བདག་གི་དེ་ཉིད་ཡིན་པར་གསུངས།། 
ནམ་ཞིག་སྔགས་པས་བདག་གི་ནི།། 
དེ་ཉིད་དོགས་པ་མེད་གྱུར་པ།། 
དེ་ཚེ་འཇིག་རྟེན་ཐམས་ཅད་ལ།། 
ཕན་པ་བྱེད་པ་ཉིད་དུ་འགྱུར།། 
ངོ་མཚར་སྣ་ཚོགས་དག་དང་ལྡན།། 
མིག་འཕྲུལ་ཅན་གྱི་གནས་ལ་འདུག།
སྔགས་པ་ནམ་ཞིག་མཉམ་བཞག་ན།། 
སྲིད་པ་རབ་ཏུ་དོག་པ་ན།། 
ཐོག་མེད་དུས་ནས་མི་ཤེས་པས།། 
བསགས་པའི་ལས་དེ་ཀུན་ཟད་འགྱུར།། 
བླ་ན་མེད་པའི་བྱང་ཆུབ་སེམས།། 
སེམས་དེ་ནམ་ཞིག་སྒོམ་བྱེད་པ།། 
དེ་ཚེའང་སྔགས་པ་རྣལ་འབྱོར་པ།། 
ཆུ་ཡིས་པདྨ་ལྟ་བུར་ནི།། 
དགེ་དང་མི་དགེ་འབྲས་འབྱུང་བའི།། 
ལས་ཀྱི་རྟོག་པས་མི་གོས་ན།། 
འདི་བདག་ཉིད་ནི་རྒྱལ་མཆོག་ཏུ།། 
བསྒྱུར་ན་སྨོས་ཀྱང་ཅི་ཞིག་དགོས།།།། 
བམ་པོ་བཞི་པ།
དེ་ནས་བཅོམ་ལྡན་འདས་རྣམ་པར་སྣང་མཛད་བདུད་བཞི་ལས་རྒྱལ་བ་རྡོ་རྗེ་རྣམ་པར་རོལ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
རྡོ་རྗེའི་ཡི་གེའི་ཚིག་བདུད་བཞི་ལས་རྒྱལ་བར་བྱེད་པ།
རྒྱུད་དྲུག་ལས་རྣམ་པར་གྲོལ་བར་བྱེད་པ།
ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པར་བྱེད་པ་འདི་རྣམས་གསུངས་སོ།། 
ན་མཿ་ས་མནྟ་བུད་དྷཱ་ནཱཾ།
ཨ་བཱི་ར་ཧཱུྃ་ཁྃ།
དེ་ནས་ཡང་གསང་བ་པའི་བདག་པོ་ཕྱག་ན་རྡོ་རྗེ་དང་།
རྡོ་རྗེ་འཛིན་དེ་དག་དང་།
བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་དེ་དག་དང་།
ཐམས་ཅད་དང་ལྡན་པའི་འཁོར་འདུས་པ་དེ་དག་ཐམས་ཅད་ངོ་མཚར་དུ་གྱུར་ནས།
མིག་མི་འཛུམས་པར་ཐམས་ཅད་མཁྱེན་པ་ལ་སྤྱི་བོས་ཕྱག་འཚལ་ཏེ།
ཚིག་འདི་སྐད་ཅེས་བརྗོད་དོ།། 
བྱང་ཆུབ་སེམས་དཔའ་སྐྱོབ་རྣམས་དང་།། 
སངས་རྒྱས་ཀུན་གྱི་ནོར་གྱི་དབྱིག།
འདིས་ནི་གང་དག་སངས་རྒྱས་དང་།། 
བྱང་ཆུབ་སེམས་དཔའ་སྐྱོབ་རྣམས་དང་།། 
རང་སངས་རྒྱས་དང་ཉན་ཐོས་པ།། 
མཁས་པས་དེ་དག་འཇིག་རྟེན་འདིར།། 
སངས་རྒྱས་ཡེ་ཤེས་བླ་མེད་པ།། 
དཔེ་མེད་ཡེ་ཤེས་ཐོབ་ནས་སུ།། 
རྫུ་འཕྲུལ་སྣ་ཚོགས་རྣམ་འཕྲུལ་པས།། 
ས་སྟེང་ཀུན་ཏུ་རྣམ་པར་སྤྱོད།། 
དེ་བས་འདི་དག་སོ་སོ་ཡི།། 
ཆོ་ག་རྒྱས་པ་དག་དང་ལས།། 
སྣ་ཚོགས་དགོད་པ་ཐམས་ཅད་ཀྱང་།། 
བསྟན་པ་འདི་ལ་བཤད་དུ་གསོལ།། 
དེས་ནི་གསང་སྔགས་སྤྱོད་པ་ཡི།། 
ཐེག་ཆེན་བླ་ན་མེད་པ་ལ།། 
སེམས་ཅན་རྣམས་ནི་དགའ་བཞིན་དུ།། 
མཐོང་བའི་ཆོས་ལ་གནས་པར་འགྱུར།། 
དེ་སྐད་གསོལ་ནས་བཅོམ་ལྡན་གྱིས།། 
འཇམ་པའི་གསུང་གིས་བཀའ་སྩལ་པ།། 
ཁྱེད་རྣམས་མཐུན་པར་རྩེ་གཅིག་ཏུ།། 
མཉམ་པར་ཞོག་ལ་འདི་ཉོན་ཅིག།
དེའི་ཚེ་ས་གཞི་རྡོ་རྗེ་ཆེན་པོར་བྱིན་གྱིས་བརླབས་ཏེ།
ཉིད་ཀྱི་སྐུ་ལས་བྱང་ཆུབ་ཀྱི་སྙིང་པོ་ཉེ་བར་བསྟན་པར་བཞེད་ནས་གསུངས་པ།
ཨ་ནི་མཆོག་ཏུ་ཤེས་བྱ་བ།། 
དབང་ཆེན་དཀྱིལ་འཁོར་ལྡན་པ་སྟེ།། 
ཕྱི་རོལ་དང་ནི་ནང་དུ་ཡང་།། 
རྡོ་རྗེ་དཀྱིལ་འཁོར་ཤེས་པར་བྱ།། 
དེར་འདུག་ནས་ནི་ཐམས་ཅད་བསམ།། 
རྣལ་འབྱོར་གནས་ཞེས་བཤད་པ་ཡིན།། 
ཨ་ནི་སྲོག་གི་དམ་པ་སྟེ།། 
འགུགས་པར་བྱེད་པའི་མཆོག་ཏུ་བཤད།། 
ནམ་ཞིག་ཀླད་ཀོར་གྱིས་མནན་ན།། 
ལུས་ཅན་ཀུན་གྱི་སེལ་བར་འགྱུར།། 
སྔགས་པས་ནམ་ཞིག་ཟླ་གཅིག་ཏུ།། 
རྡོ་རྗེ་ཅན་གྱིས་རྒྱ་བཅིངས་ནས།། 
དུས་གསུམ་བཟླས་བརྗོད་བྱས་ན་ནི།། 
མི་ཤེས་གྲོང་ཁྱེར་འཇོམས་པར་འགྱུར།། 
ལྷ་དང་ལྷ་མིན་རྣམས་ཀྱིས་ཀྱང་།། 
མི་ཕྱེད་ཤིན་ཏུ་བརྟན་པར་འགྱུར།། 
བདག་ཉིད་རྙེད་པ་གྲུབ་བྱའི་ཕྱིར།། 
རྒྱས་པའི་ལས་ནི་གང་ཅུང་ཟད།། 
དེ་ཀུན་རྟག་ཏུ་སྔགས་པ་ཡིས།། 
དཀྱིལ་འཁོར་གྱི་ནི་དབུས་སུ་བྱ།། 
གསེར་གྱི་ཁ་དོག་འབར་དང་བཅས།། 
ཐོར་ཚུགས་དབུ་རྒྱན་འཆང་བ་ཡི།། 
རྫོགས་པའི་སངས་རྒྱས་ཏིང་འཛིན་ཞུགས།། 
དབང་ཆེན་གྱི་ནི་གཞི་ཞེས་བྱ།། 
རྡོ་རྗེ་པདྨ་རལ་གྲི་དང་།། 
དེ་བཞིན་དང་པར་བཤད་པ་དང་།། 
གསེར་དག་དང་ནི་ས་དག་དང་།། 
ཡང་ན་ཡིད་བཞིན་ནོར་བུའང་རུང་།། 
དེ་ལ་སོགས་པའི་རྫས་རྣམས་ནི།། 
དབང་ཆེན་དུ་ནི་བསྒོམས་ཏེ་བསྒྲུབ།། 
མནན་པ་དག་ཀྱང་བཤད་པར་བྱ།། 
འདི་ནི་ཁྱོད་ཀྱིས་མཉམ་བཞག་ཉོན།། 
སྔགས་པས་མདོར་ན་རི་རབ་ནི།། 
རྩེ་མོ་བརྒྱད་པ་བསམ་པར་བྱ།། 
དེ་ཡི་སྟེང་དུ་པདྨ་གཞག།
དེ་ཡི་རྗེས་ལ་རྡོ་རྗེའོ།། 
དེའི་སྟེང་རྣལ་འབྱོར་པ་ཡིས་ནི།། 
ཡི་གེ་དམ་པ་གཙོ་བོ་སྟེ།། 
དེ་ཡིས་སྤྱི་བོར་མནན་ན་ནི།། 
དེ་ནི་མི་གཡོ་གནས་པར་འགྱུར།། 
སྨན་ལ་ཡང་ནི་ལན་བརྒྱ་རུ།། 
བཟླས་བརྗོད་བྱས་ཏེ་མིས་འཐུངས་ན།། 
སྔོན་གྱི་ལས་ལས་བྱུང་བ་ཡི།། 
དེ་ཡི་ནད་རྣམས་འབྱང་བར་འགྱུར།། 
དེ་ནས་གཞན་ཡང་དེས་པ་ཡིས།། 
བ་ཞེས་བྱ་བ་དམ་པ་ཉོན།། 
གངས་དང་འོ་མ་དུང་འདྲ་བ།། 
ལྟེ་བའི་དབུས་ནས་བྱུང་བ་སྟེ།། 
པདྨ་དཀར་པོ་འདབ་མ་ནི།། 
དེ་ཡི་དབུས་ན་རབ་ཏུ་གནས།། 
མགོན་པོ་དམ་པ་རབ་ཏུ་ཞི།། 
སྟོན་ཀའི་ཟླ་བའི་འོད་དང་འདྲ།། 
དེ་ཡི་དཀྱིལ་འཁོར་ངོ་མཚར་ཅན།། 
རྫོགས་པའི་སངས་རྒྱས་རྣམས་ཀྱིས་བཤད།། 
ཀུན་ཏུ་དཀར་པོ་བསམ་པར་བྱ།། 
ཁྱུད་ཀོར་རིམ་པ་དགུས་ཀྱང་བསྐོར།། 
གདུང་བ་ཐམས་ཅད་ཞི་བྱེད་པ།། 
སྨུག་ཟིལ་འདུས་པའི་ནང་ན་གནས།། 
འོ་མ་མུ་ཏིག་ཕྲེང་དཀར་དང་།། 
ཤེལ་དང་ཟླ་བའི་འོད་འདྲ་བའི།། 
ཆུ་རྒྱུན་རྣམས་ཀྱིས་ཁོར་ཡུག་ཏུ།། 
ཀུན་ནས་རབ་ཏུ་འབབ་པ་བཞིན།། 
སྔགས་པས་ཡིད་ལ་བསམས་ན་ནི།། 
གདུང་བ་ཀུན་ལས་ཐར་བར་འགྱུར།། 
མཉམ་པར་གཞག་པས་དངོས་འདི་རྣམས།། 
དཀྱིལ་འཁོར་འདིར་ནི་བསྒྲུབ་པར་བྱ།། 
མར་སར་འོ་མ་མུ་ཏིག་ཕྲེང་།། 
དེ་བཞིན་ཁྱུ་མཆོག་ཤེལ་ཀྱང་རུང་།། 
ཞོ་འམ་ཡང་ན་ཆུ་ཡང་རུང་།། 
དེ་ལ་སོགས་པའི་རྫས་རྣམས་ནི།། 
དངོས་གྲུབ་སྣ་ཚོགས་གྲུབ་ཕྱིར་བསྒྲུབ།། 
ཚེ་ནི་རིང་བར་འགྱུར་བ་དང་།། 
གཟུགས་ནི་ངོ་མཚར་ཆེར་འགྱུར་དང་།། 
ནད་རྣམས་ཀུན་ལས་ཐར་བ་དང་།། 
སྐལ་བ་བཟང་པོ་མཆོག་འགྱུར་དང་།། 
ཡིད་རྣོ་འཛིན་པར་ནུས་པ་དང་།། 
ཤེས་རབ་ཤིན་ཏུ་དྲི་མེད་པ།། 
སྒྲུབ་པའི་རྫས་ནི་འདི་རྣམས་ཀྱིས།། 
དེ་དག་ཐམས་ཅད་མྱུར་དུ་འགྲུབ།། 
དཀྱིལ་འཁོར་དཔལ་དང་ལྡན་པ་འདི།། 
ཞི་བར་བྱེད་པར་བཤད་པ་ཡིན།། 
ཀླད་ཀྱི་ཀོར་དང་བཅས་བྱས་ན།། 
སེལ་བར་བྱེད་པའི་མཆོག་ཏུ་འགྱུར།། 
ར་ཞེས་བྱ་བ་ཡང་དག་མཆོག།
འོད་ཅན་རྣམས་ཀྱི་འོད་ཅེས་བྱ།། 
དེས་ནི་ལས་རྣམས་གང་ཅུང་ཟད།། 
མཚམས་མེད་ལྔ་ལས་བྱུང་བ་ཡང་།། 
རྣལ་འབྱོར་ཤིན་ཏུ་མཉམ་གཞག་ནས།། 
བསམས་ན་དེ་ཀུན་ཟད་པར་འགྱུར།། 
ཡིད་འོང་ཐམས་ཅད་རབ་ཏུ་དམར།། 
གྲུ་གསུམ་པ་ཡི་ཚུལ་དུ་གནས།། 
ཞི་བ་འབར་བའི་ཕྲེང་བས་འཁྲིགས།། 
སུམ་མདོའི་རིས་མཚན་སྙིང་གར་གཞག།
རྣལ་འབྱོར་པ་ནི་དེར་འདུག་ནས།། 
ར་ནི་ཀླད་ཀོར་བཅས་པར་བསམ།། 
མི་འཇིགས་པས་ནི་ཅི་རིགས་པར།། 
དངོས་པོ་དེ་དག་དེས་སྒྲུབ་བོ།། 
ཉི་མ་དང་ནི་གཟའ་ཀུན་དང་།། 
དེ་བཞིན་བསྒྲིམས་ཏེ་མེ་དང་ནི།། 
དབང་དུ་བྱ་བའི་རྫས་རྣམས་དང་།། 
ཡང་ན་འཁོན་པར་འགྱུར་བ་དང་།། 
བསྐམ་པ་དང་ནི་གསད་པ་དང་།། 
དེ་བཞིན་དགར་དང་གནོད་པ་དག།
མེ་དང་ལྷན་ཅིག་འདི་སྦྱར་ན།། 
དེ་དག་ཐམས་ཅད་བྱེད་པར་འགྱུར།། 
ཧ་ཞེས་བྱ་བ་དམ་པ་མཆོག།
རླུང་ནི་ཐམས་ཅད་ཡང་དག་འབྱུང་།། 
རྒྱུ་དང་ལས་དང་འབྲས་བུ་དང་།། 
གང་གིས་ས་བོན་རྣམས་སྐྱེ་བ།། 
འདི་ནི་ཀླད་ཀོར་བཅས་སྦྱར་ན།། 
དེ་དག་ཐམས་ཅད་འཇིག་པར་བྱེད།། 
དེ་ཡི་གཟུགས་ཀྱང་བཤད་པ་ནི།། 
ཁ་དོག་ནག་ལ་འོད་པོ་ཆེ།། 
མི་བཟད་འབར་བའི་ཕྲེང་བས་འཁྲིགས།། 
ཀུན་ཏུ་ཡང་ནི་རྣམ་པར་འཕྲོག།
མཁས་པས་སྨིན་མའི་མཚམས་སུ་ནི།། 
དཀྱིལ་འཁོར་ལ་ནི་གནས་པར་བསམ།། 
དེ་ནི་མཐིང་ག་ཟླ་གམ་འདྲ།། 
ཏོག་དང་བཅས་པར་བ་དན་གཡོ།། 
ཡི་གེ་རབ་ཏུ་མི་འགྱུར་བ།། 
སྔགས་པས་དེར་གནས་བསམ་པར་བྱ།། 
དཀྱིལ་འཁོར་དེ་ཡི་དབུས་སུ་ནི།། 
གང་གིས་མཐོང་བ་ཁོ་ན་ལ།། 
སེམས་ཅན་རྣམས་ཀྱི་དོན་བྱེད་པའི།། 
དངོས་པོ་རྣམས་ནི་དེ་ཚེ་བསྒྲུབ།། 
མཁའ་ལ་འགྲོ་བ་ཉིད་དང་ནི།། 
ཡང་ན་རྫུ་འཕྲུལ་རྐང་པ་དང་།། 
ལྷ་ཡི་མིག་དང་རྣ་བ་དང་།། 
སྔགས་པས་དེ་བཞིན་འཐོབ་པ་དང་།། 
མི་སྣང་བ་ལ་སོགས་ཀུན་དང་།། 
དབྱེ་བ་དག་ཀྱང་གང་གསུངས་པ།། 
སྔགས་པ་མཉམ་པར་གཞག་པ་ཡིས།། 
དཀྱིལ་འཁོར་གནས་ན་དེ་ཀུན་བྱེད།། 
འདི་ནི་སྙིང་པོ་བྱང་ཆུབ་འདིར།། 
བྱང་ཆུབ་སེམས་དཔའ་གྲགས་ཆེན་རྣམས།། 
རྒྱུ་ཀུན་དམིགས་སུ་མེད་སྒོ་ནས།། 
བདུད་ལས་རྣམ་པར་རྒྱལ་བར་བྱེད།། 
རྒྱུ་མེད་པས་ན་འབྲས་བུའང་མེད།། 
ལས་ཀྱང་ཡོད་པ་མ་ཡིན་ཏེ།། 
དངོས་པོ་དེ་གསུམ་མེད་པས་ན།། 
སྟོང་པའི་ཡེ་ཤེས་ཐོབ་པར་འགྱུར།། 
རྫོགས་པའི་སངས་རྒྱས་མཐུ་ཆེན་གྱིས།། 
དེའི་གཟུགས་ཡང་དག་བཤད་པ་ནི།། 
ཀླད་ཀོར་བཅས་པར་ལྡན་པ་སྟེ།། 
ཁྃ་ནི་སྟོང་པའི་མཆོག་ཅེས་བྱ།། 
རལ་གྲི་ཕྱག་རྒྱར་ལྡན་པ་ཡིས།། 
བསྒྲུབ་པར་བྱ་བ་ངེས་པར་བསྒྲུབ།། 
རལ་གྲི་ཞགས་པ་འཁོར་ལོ་དང་།། 
ལྕགས་མདའ་དེ་བཞིན་ཐོ་བ་སྟེ།། 
རྫས་དེ་རྣམས་དང་ལྡན་ན་ནི།། 
གོ་འཕང་དམ་པ་སྒྲུབ་པར་བྱེད།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་ནམ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་བདག་ཉིད་ཨ་ཞེས་བྱ་བའི་རང་གི་ངོ་བོར་བསྒྱུར་ནས།
ཕྱི་དང་ནང་དུ་བཅས་པའི་དངོས་པོ་ཐམས་ཅད་ལ་མི་ལྟ་བར་གྱུར་ཅིང་།
བོང་བ་དང་རྡོ་བ་དང་གསེར་དུ་མཚུངས་ལ།
འདོད་ཆགས་དང་ཞེ་སྡང་ལ་སོགས་པའི་ཉེས་པ་རྣམས་དང་།
སྡིག་པའི་ལས་རྣམ་པར་སྤངས་པ།
དེ་ཚེ་དེ་ནི་དག་འགྱུར་བ།། 
ཐུབ་པ་རྫོགས་པའི་སངས་རྒྱས་བཞིན།། 
དེས་ནི་ལས་རྣམས་ཐམས་ཅད་ནུས།། 
ཉེས་པ་ཐམས་ཅད་རྣམ་པར་སྤངས།། 
དེ་ནས་གཞན་སྔགས་རྣལ་འབྱོར་ལ།། 
གཞོལ་ཞིང་ཆོ་ག་ཤེས་པ་ཡིས།། 
སེམས་ཅན་རྣམས་ལ་ཕན་འདོད་པས།། 
བ་ཞེས་བྱ་བའི་ལས་བྱའོ།། 
སྙིང་རྗེ་ལས་བྱུང་སེམས་ཀྱིས་ནི།། 
འཇིག་རྟེན་སྡུག་བསྔལ་ལ་དམིགས་ནས།། 
མགོན་པོ་དེ་ཡིས་བདག་ཉིད་ཀྱི།། 
ལུས་ནི་ཐམས་ཅད་ཉིད་དུ་ཡང་།། 
གངས་དང་བ་ཡི་འོ་མ་ལྟར།། 
དཀར་བའི་རྒྱུན་གྱིས་ཡོངས་སུ་དགང་།། 
དེ་ཚེ་ངེས་པ་བསྐྱེད་ནས་སུ།། 
ཡན་ལག་རྣམས་ནི་ཐམས་ཅད་ཀྱི།། 
བ་སྤུའི་བུ་ག་ཀུན་ནས་ཀྱང་།། 
ཤིན་ཏུ་དྲི་མེད་ཆུ་རྒྱུན་དབྱུང་།། 
ཆུ་ཡིས་ས་ནི་མ་ལུས་པ།། 
འདི་དག་ཡོངས་སུ་དགང་བར་བྱ།། 
གང་གིས་ཆུ་འདི་འཐུངས་པའམ།། 
ལག་པས་ཀྱང་ནི་རེག་ཀྱང་རུང་།། 
དེ་ཀུན་ངེས་པར་བྱང་ཆུབ་ཏུ།། 
འགྱུར་ཏེ་འདི་ལ་དོགས་པ་མེད།། 
ཡན་ལག་ཀུན་ཏུ་ར་ཞེས་པ།། 
འབར་བའི་ཕྲེང་བ་ཞི་བས་འཁྲིགས།། 
ཀུན་ཏུ་རྣམ་པར་འཕྲོ་བ་ནི།། 
ཤིན་ཏུ་མཉམ་པར་བཞག་པས་བསམ།། 
དེ་ཚེ་རྣལ་འབྱོར་པ་ཡིས་ཕྱིར།། 
འབར་བ་ཀུན་ཏུ་སྣང་བྱེད་པ།། 
བཏང་ན་ར་ཡིས་རྣམ་སྤྲུལ་པས།། 
སྔགས་པ་འདོད་པ་བཞིན་དུ་བྱེད།། 
ར་ཞེས་བྱ་བ་རོ་སྟོད་དུ།། 
བ་ཞེས་བྱ་བ་ལྟེ་བ་ཁུང་།། 
འབར་བ་དང་ནི་ཆུ་འབབ་པ།། 
དེ་ཚེ་ཅིག་ཆར་སྟོན་པར་འགྱུར།། 
དམྱལ་བ་གྲང་བའི་སྡུག་བསྔལ་རྣམས།། 
རས་ནི་ཤིན་ཏུ་ཞི་བར་བྱེད།། 
སྔགས་པ་སྔགས་ཀྱི་ཚུལ་གནས་པས།། 
བས་ཀྱང་ཚ་ལ་སོགས་པ་ཞི།། 
ཧ་ཞེས་བྱ་བ་བ་དན་བཅས།། 
ར་ཞེས་བྱ་བའི་འོག་ཏུ་གཞག།
སྡིག་དང་ལྡན་པའི་མི་རྣམས་ཀྱང་།། 
དེ་ཡིས་ལས་རྣམས་མྱུར་དུ་བསྒྲུབ།། 
སྔགས་པ་དབང་ཆེན་ལ་འདུག་ནས།། 
ཆུ་ཡི་ལས་ནི་བརྩམ་པར་བྱ།། 
སེལ་བ་ལ་སོགས་ཐམས་ཅད་ཀྱང་།། 
བྱེད་འགྱུར་འདི་ལ་ཐེ་ཙོམ་མེད།། 
རླུང་ནི་ཀུན་ཏུ་འགྲོ་བར་གསུངས།། 
ཐམས་ཅད་འཇིག་པར་བྱེད་པའང་དེ།། 
རྣམ་པ་སྣ་ཚོགས་ཐ་དད་པའི།། 
ལས་རྣམས་དབྱེ་བ་ལས་བྱུང་བ།། 
གཟུགས་ཀྱི་དཀྱིལ་འཁོར་དབུས་སུ་ནི།། 
ཆོ་ག་འདི་ཡིས་རབ་ཏུ་བྱ།། 
ཡིད་ཡོངས་སུ་སྦྱོང་ཞིང་བཟླས་བརྗོད་བྱས་ན་ཡིད་རྣམ་པར་དག་པར་འགྱུར་རོ།། 
ལུས་ཡང་བར་གོམས་པར་བྱེད་ཅིང་འཆག་བཞིན་དུ་བཟླས་བརྗོད་བྱས་ན་རྫུ་འཕྲུལ་ཀྱི་རྐང་པ་འཐོབ་པར་འགྱུར་རོ།། 
ཙོག་པུར་འདུག་ལ་ཨ་ཞེས་བྱ་བ་རྣམ་པར་བཞག་སྟེ།
ཟླ་བ་གཅིག་ཏུ་བཟླས་བརྗོད་བྱས་ན་ལྷའི་རྣ་བ་འཐོབ་པར་འགྱུར་རོ།། 
གསང་བ་པའི་བདག་པོ་དངོས་གྲུབ་ཀྱི་གོ་འཕང་དེ་ལྟ་བུ་ལ་སོགས་པ་དག་ནི་ཡིད་ལས་བྱུང་བ་ཡིན་ནོ།། 
གསང་བ་པའི་བདག་པོ་རྣམ་པར་བསམས་པ་ཙམ་ཁོ་ནས་དངོས་པོ་གཟུགས་ཅན་མ་ཡིན་པ་རྣམས་ཀྱི་འདུ་བྱེད་རྣམ་པ་ཐ་དད་པ་སྣ་ཚོགས་རྣམས་ལས་ཐམས་ཅད་ཀྱི་ས་བོན་གྱི་བྱ་བ་ཚིག་ཏུ་བརྗོད་པ་ཙམ་ལས་འབྱུང་བ་ལ་ལྟོས།
གསང་བ་པའི་བདག་པོ་གཞན་ཡང་དེ་བཞིན་གཤེགས་པ་ཐམས་ཅད་དང་རྗེས་སུ་མཐུན་པ་སེམས་ཅན་ཐམས་ཅད་ཀྱི་བསམ་པ་དང་མཐུན་པ་སེམས་ཅན་ཡང་དག་པར་མགུ་བར་མཛད་པ་སྟེ།
བྱང་ཆུབ་སེམས་དཔའ་ལས་ཐམས་ཅད་དང་གསང་སྔགས་སྤྱད་པ་སྤྱོད་པ་རྣམས་ཀྱི་མདུན་ན་གཟུགས་བརྙན་ལྟ་བུར་བཞུགས་སོ།། 
དེ་བཞིན་གཤེགས་པ་དེ་ནི་རྣམ་པར་མི་རྟོག་ཅིང་ཡིད་ཀྱི་ཡུལ་ལས་ཡང་དག་པར་འདས་པ།
དུས་དང་ཡུལ་དང་བྱ་བ་དང་ལས་དང་ཆོས་དང་ཆོས་མ་ཡིན་པ་རྣམས་སྤངས་ཀྱང་།
གསང་སྔགས་སྤྱོད་པ་ལས་བྱུང་བའི།། 
ཐམས་ཅད་མཁྱེན་པའི་གོ་འཕང་སྩོལ།། 
དེ་བས་ཀུན་མཁྱེན་དངོས་གྲུབ་དང་།། 
གོ་འཕང་མཆོག་ཀྱང་བསྒྲུབ་པར་བྱ།། 
དེ་ནས་དཔལ་ལྡན་རྡོ་རྗེ་འཛིན།། 
ངོ་མཚར་གྱུར་ནས་མིག་བགྲད་དེ།། 
དེ་ཚེ་རྡོ་རྗེ་འོད་ཟེར་ནི།། 
མེ་སྟག་འཕྲོ་བ་འདྲར་གསོར་ཞིང་།། 
སངས་རྒྱས་ཞིང་ནི་འདི་ཐམས་ཅད།། 
ཀུན་ཏུ་སྣང་བར་བྱས་ནས་སུ།། 
ཆོས་ཀུན་དབང་ཕྱུག་ཐུབ་པ་ལ།། 
ཚིག་སྙན་འདི་སྐད་ཅེས་གསོལ་ཏོ།། 
སྔགས་ཀྱི་འཇུག་པ་བཤད་ལགས་ན།། 
འཇུག་པ་དེ་ཡང་མ་རྟོགས་ན།། 
གསང་སྔགས་གང་ནས་འོང་བ་དང་།། 
གང་དུ་འགྲོ་བ་གཙོ་ཁྱོད་ཀྱིས།། 
དེ་ཀུན་བདག་ལ་བཤད་དུ་གསོལ།། 
གོ་འཕང་དམ་པ་ཁྱོད་ལས་མེད།། 
ཁྱོད་ནི་ཅི་ལྟར་ཆུ་རྣམས་ཀྱི།། 
རྒྱ་མཚོ་བཞིན་དུ་ཆོས་ཀུན་གནས།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
སེམས་དཔའ་ཆེན་པོ་དཀྱིལ་འཁོར་གྱི།། 
གནས་ནི་ཡིད་ཅེས་བཤད་པ་ཡིན།། 
སྙིང་ནི་གསང་སྔགས་གནས་ཡིན་པར།། 
ཤེས་ན་འབྲས་བུ་ཐོབ་པར་འགྱུར།། 
དཀར་པོ་སེར་པོ་དམར་པོ་གང་།། 
ཡིད་ཀྱིས་སེམས་པར་བྱེད་པ་སྟེ།། 
དེ་ལ་ཡོངས་སུ་གཅོད་པ་གང་།། 
དེ་ནི་སེམས་ཀྱི་བྱེད་པ་ཡིན།། 
སེམས་ནི་མགུ་ནས་ངེས་གྱུར་པ།། 
དེ་ནི་སྙིང་ཞེས་བཤད་པ་ཡིན།། 
དེར་གནས་པ་ཡི་གསང་སྔགས་རྣམས།། 
འབྲས་བུ་རྒྱ་ཆེར་སྟེར་བར་འགྱུར།། 
དེ་རུ་པདྨ་བསམ་པ་ནི།། 
འདབ་མ་བརྒྱད་པ་ཟེ་བར་བཅས།། 
ཨ་ཞེས་བྱ་བ་འབར་ཕྲེང་འཁྲིགས།། 
བཟང་པོ་དེ་རུ་གནས་པ་ནི།། 
ཞི་བ་ཀུན་ཏུ་རྣམ་པར་གཡོ།། 
གཙོ་བོ་སྣ་ཚོགས་གཟུགས་མངའ་བ།། 
གློག་སྟོང་དག་ནི་འཁྱུག་པ་བཞིན།། 
སྣང་བ་ཀུན་ཏུ་སྟོན་པ་ནི།། 
མེ་ལོང་ཕུག་ན་གནས་པ་བཞིན།། 
ཆུ་ཡི་ཟླ་བའི་རྣམ་པ་བཞིན།། 
ཐམས་ཅད་ན་ཡང་མདུན་ན་གནས།། 
སྔགས་པ་གསང་སྔགས་གནས་འདུག་པས།། 
ཡིད་ནི་དེ་ལྟར་ཤེས་ནས་སུ།། 
དེ་ནས་སྔགས་པས་སྟོང་དུ་ཡང་།། 
ཀླད་པའི་རྒྱས་ཀྱི་དབུས་སུ་ནི།། 
ཀླད་ཀོར་བཅས་པའི་མཚན་མ་ཅན།། 
ཨ་ཞེས་བྱ་བ་དེར་བསམས་ཏེ།། 
ཤེལ་དང་ཟླ་བ་གངས་འདྲ་བ།། 
དྲི་མེད་དག་པ་མཐོང་བ་ནི།། 
ཞི་བ་ཆོས་ཀྱི་རང་བཞིན་སྐུ།། 
ཐམས་ཅད་ཀྱི་ནི་གཞི་ཞེས་བྱ།། 
དེ་ལས་གསང་སྔགས་དངོས་གྲུབ་ནི།། 
སྣ་ཚོགས་གཟུགས་ཅན་ཐོབ་པར་འགྱུར།། 
དེ་བཞིན་གཤེགས་པའི་གནས་མཐོང་ན།། 
མཐོ་རིས་དང་ནི་བྱང་གྲོལ་འཐོབ།། 
ར་ཞེས་བྱ་བ་མར་མེ་བཞིན།། 
འབར་བ་མིག་ཏུ་བཞག་ནས་སུ།། 
མགྲིན་པ་ཅུང་ཟད་དགུ་པོར་བྱས།། 
ལྕེ་ཡང་དཀན་ལ་སྦྱར་ནས་ནི།། 
སྙིང་གའི་དབུས་སུ་རྣམ་བལྟ་ཞིང་།། 
མཉམ་པར་བཞག་སྟེ་ཡིད་ལ་བལྟ།། 
དྲི་མེད་ཤིན་ཏུ་རྣམ་དག་པ།། 
རྟག་ཏུ་མེ་ལོང་བཞིན་དུ་གནས།། 
དེ་ཉིད་ཡིད་ཀྱི་ཡང་དག་པར།། 
སྔོན་གྱི་རྒྱལ་བ་རྣམས་ཀྱིས་གསུངས།། 
ཡིད་ཀྱིས་སྣང་བྱས་ལམ་ལ་ནི།། 
རྣམ་པར་ཤེས་པ་སྣང་བར་འགྱུར།། 
དེ་ནས་སྔགས་པས་རྫོགས་སངས་རྒྱས།། 
རྐང་གཉིས་གཙོ་བོ་མཐོང་བར་འགྱུར།། 
དེ་མཐོང་སྔགས་པས་དངོས་གྲུབ་ནི།། 
རབ་ཏུ་རྟག་པར་ཐོབ་པར་འགྱུར།། 
དེ་ནས་གོང་དུ་བསྒྱུར་ནས་སུ།། 
ཡི་གེ་ཡོངས་སུ་བསམ་པ་ནི།། 
ལ་ཞེས་བྱ་བ་ཀླད་ཀོར་བཅས།། 
མིག་གི་གནས་སུ་བསམ་པར་བྱ།། 
འདི་ཀུན་སྟོང་པར་མཐོང་ན་ནི།། 
གོ་འཕང་མི་ཉམས་ཐོབ་པར་འགྱུར།། 
ཡེ་ཤེས་རླབས་པོ་ཆེ་འམ་ནི།། 
ཡང་ན་མངོན་ཤེས་ལྔ་པོ་དང་།། 
རིག་སྔགས་འཆང་འགྱུར་དངོས་གྲུབ་དང་།། 
ཚེ་རིང་གཞོན་ནུར་འགྱུར་བ་གང་།། 
གལ་ཏེ་ཐོབ་པར་འདོད་ན་ནི།། 
ཅི་སྲིད་འདི་ནི་མ་བསྙེན་པར།། 
དེ་སྲིད་ཐོབ་པར་མི་འགྱུར་རོ།། 
གསང་སྔགས་ཡེ་ཤེས་ལས་བྱུང་བ།། 
འདི་ནི་དེ་ཉིད་ཡེ་ཤེས་མཆོག།
བྱང་ཆུབ་སེམས་དཔའ་སྐྱོབ་པ་དང་།། 
སངས་རྒྱས་ཀུན་གྱི་ནོར་གྱི་དབྱིག།
སངས་རྒྱས་བྱང་ཆུབ་སེམས་དཔའ་དང་།། 
ཉན་ཐོས་དེས་པ་དག་དང་ནི།། 
སངས་རྒྱས་ཡེ་ཤེས་མཆོག་གྱུར་པ།། 
ཡེ་ཤེས་དཔེ་མེད་ཐོབ་ནས་སུ།། 
དེ་ཡིས་ས་སྟེང་ཐམས་ཅད་ན།། 
གནས་ཤིང་དེ་ལ་གཏམ་ཡང་ཟེར།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
དངོས་གྲུབ་བསྒྲུབ་པའི་དེ་ཁོ་ན་ཉིད་རིམ་པར་ཕྱེ་བ་རྒྱས་པའོ།།།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ལྷའི་གཟུགས་གང་གིས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལྷའི་གཟུགས་ལ་དམིགས་ནས་བདག་ཉིད་རང་གི་ལྷའི་གཟུགས་སུ་བསྒྱུར་བས་ཐེ་ཙོམ་མ་མཆིས་པར་དངོས་གྲུབ་ཐོབ་པར་འགྱུར་བའི་ལྷའི་གཟུགས་བྱིན་གྱིས་རློབ་པ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་གང་ཁྱོད་ང་ལ་དོན་འདི་ཡོངས་སུ་འདྲི་བ་ནི་ལེགས་སོ་ལེགས་སོ།། 
དེའི་ཕྱིར་ལེགས་པར་རབ་ཏུ་ཡིད་ལ་ཟུང་ཤིག་དང་།
ངས་ཁྱོད་ལ་བཤད་དོ།། 
བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ནས།
གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེ་ལ་ལྷའི་གཟུགས་ནི་རྣམ་པ་གསུམ་སྟེ།
ཡི་གེ་དང་ཕྱག་རྒྱ་དང་གཟུགས་སོ།། 
དེ་ལ་ཡི་གེ་ལ་ཡང་རྣམ་པ་གཉིས་ཏེ།
སྒྲ་དང་བྱང་ཆུབ་ཀྱི་སེམས་སོ།། 
ཕྱག་རྒྱའི་གཟུགས་ལ་ཡང་རྣམ་པ་གཉིས་ཏེ།
གཟུགས་དང་བཅས་པ་དང་གཟུགས་དང་བཅས་པ་མ་ཡིན་པའོ།། 
གསང་བ་པའི་བདག་པོ་ལྷའི་གཟུགས་ཀྱང་རྣམ་པ་གཉིས་ཏེ།
ཡོངས་སུ་དག་པ་དང་ཡོངས་སུ་མ་དག་པའོ།། 
དེ་ལ་ཡོངས་སུ་དག་པ་ནི་མི་རྟོག་པའི་ངོ་བོ་སྟེ།
མཚན་མ་ཐམས་ཅད་དང་བྲལ་བའོ།། 
ཡོངས་སུ་མ་དག་པ་ནི་མཚན་མ་དང་བཅས་པའི་གཟུགས་ཏེ།
ཁ་དོག་དང་དབྱིབས་སོ།། 
དེ་ལ་ལྷའི་གཟུགས་རྣམ་པ་གཉིས་ཀྱིས་དགོས་པ་རྣམ་པ་གཉིས་འགྲུབ་པར་འགྱུར་ཏེ།
མཚན་མ་དང་བཅས་པས་ནི་མཚན་མ་དང་བཅས་པའོ།། 
མཚན་མ་མེད་པས་ནི་མཚན་མ་དང་བཅས་པའི་དངོས་གྲུབ་ཀྱང་འགྲུབ་པར་འགྱུར་རོ།། 
མཚན་མར་བཅས་པས་མཚན་བཅས་ཀྱི།། 
དངོས་གྲུབ་རྒྱལ་བ་དམ་པ་བཞེད།། 
མཚན་མ་མེད་ལ་གནས་པས་ནི།། 
མཚན་མ་ཅན་ཡང་བསྒྲུབ་ཏུ་རུང་།། 
དེ་བས་རྣམ་པ་ཐམས་ཅད་དུ།། 
མཚན་མ་མེད་པ་བསྟེན་པར་བྱ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ལྷའི་ཏིང་ངེ་འཛིན་གཏན་ལ་དབབ་པ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ།
མཚན་མ་མེད་པའི་ཏིང་ངེ་འཛིན་བསྒྲུབ་པར་འདོད་པས་འདི་ལྟར་བསམ་པར་བྱའོ།། 
མཚན་མ་རྣམས་གང་ནས་བྱུང་།
ཅི་བདག་གི་ལུས་སམ།
བདག་གི་སེམས་སམ་བདག་གི་ཡིད་ལས་བྱུང་།
དེ་ལ་ལུས་ནི་ལས་ལས་སྐྱེས་པ་སྟེ།
རྩྭ་དང་ཤིང་དང་བོང་བ་ལྟ་བུ་ངོ་བོ་ཉིད་ཀྱིས་བྱ་བ་མེད་པ།
བླུན་པའམ་ཕྱི་རོལ་གྱི་རྣམ་པ་ལྟ་བུ་ལ་བཟོས་བྱས་པའི་གཟུགས་ལྟ་བུར་བརྟག་པར་བྱའོ།། 
ཅི་ལྟར་བཟོས་བྱས་པའི་གཟུགས་དེ་ལ་མི་ཞིག་གིས་ཁྲོས་ཏེ།
མེའམ།
དུག་གམ།
མཚོན་ཏམ།
ཆུའམ།
རྡོ་རྗེས་བཤིག་གམ།
བསྲེགས་སམ།
བཅད་ཀྱང་མི་དགའ་བ་ཅུང་ཟད་ཀྱང་མེད་ལ།
བཟའ་བའམ།
བཏུང་བའམ།
བཀྲུ་བའམ།
བྱུག་པའམ།
སྤོས་སམ།
ཕྲེང་བའམ།
གོས་སམ།
ཙནྡན་ནམ།
ག་བུར་ལ་སོགས་པ་ལྷ་དང་མིའི་ཡོ་བྱད་རྣམ་པ་སྣ་ཚོགས་ཀྱིས་མཆོད་ཀྱང་མི་དེ་ལ་དགའ་བར་འགྱུར་བ་མེད་དོ།། 
དེ་ཅིའི་ཕྱིར་ཞེ་ན།
གང་ངོ་བོ་ཉིད་ཀྱིས་སྟོང་པའི་གཟུགས་དེ་ལ་རང་གི་ང་རྒྱལ་ཀུན་ནས་བླང་བའི་ཕྱིན་ཅི་ལོག་གིས་ཡང་དག་པ་མ་ཡིན་པའི་རྟོག་པ་ལས་བྱུང་བའི་མཆོད་པའམ།
གནོད་པར་བྱེད་པའི་མི་གང་ཡིན་པ་དེ་ནི་བྱིས་པའི་རང་བཞིན་ཅན་ཡིན་ནོ།། 
གསང་བ་པའི་བདག་པོ་དེ་ལྟར་ལུས་ལ་ལུས་ཀྱི་རྗེས་སུ་སོང་བའི་དྲན་པ་ངོ་བོ་ཉིད་ཀྱིས་སྟོང་པ་བསྒོམ་པར་བྱའོ།། 
གསང་བ་པའི་བདག་པོ་གཞན་ཡང་སེམས་ནི་ངོ་བོ་ཉིད་མེད་པ།
མཚན་མ་ཐམས་ཅད་དང་བྲལ་བ།
ངོ་བོ་ཉིད་ཀྱིས་སྟོང་པར་བསམ་པར་བྱའོ།། 
གསང་བ་པའི་བདག་པོ་སེམས་ལ་ནི་དུས་གསུམ་མེད་དོ།། 
དུས་གསུམ་དང་བྲལ་བ་གང་ཡིན་པ་དེ་ནི་ངོ་བོ་ཉིད་ཀྱིས་མཚན་མ་དང་བྲལ་བའོ་སྙམ་དུ་བསམ་པར་བྱའོ།། 
གསང་བ་པའི་བདག་པོ་གཞན་ཡང་བྱིས་པ་སོ་སོའི་སྐྱེ་བོ་རྣམས་ཡིད་མཚན་མ་དང་བཅས་པར་རྟོག་སྟེ།
འདི་ནི་ཡང་དག་པ་མ་ཡིན་པའི་ཀུན་ཏུ་རྟོག་པའི་ཚིག་བླ་དགས་སོ།། 
ཡང་དག་པ་མ་ཡིན་པ་གང་ཡིན་པ་དེ་ནི་མ་སྐྱེས་པའོ་ཞེས་བྱ་བར་ནི་རབ་ཏུ་མི་ཤེས་སོ།། 
གསང་བ་པའི་བདག་པོ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་དེ་ལྟར་བསམས་ན་མཚན་མ་མེད་པའི་ཏིང་ངེ་འཛིན་ཐོབ་པར་འགྱུར་རོ།། 
གསང་བ་པའི་བདག་པོ་ནམ་མཚན་མ་མེད་པའི་ཏིང་ངེ་འཛིན་ལ་གནས་པར་གྱུར་པ་དེའི་ཚེ།
དེ་ལ་དེ་བཞིན་གཤེགས་པས་གསུངས་པའི་གསང་སྔགས་རྣམས་མངོན་དུ་ཕྱོགས་ཤིང་གཞོལ་བར་འགྱུར་རོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
མཚན་མ་མེད་པའི་ཏིང་ངེ་འཛིན་རིམ་པར་ཕྱེ་བའོ།།།། 
གསང་བ་པའི་བདག་པོ་གཞན་ཡང་བཟླས་བརྗོད་གསང་བ་བཤད་པར་བྱའོ།། 
གཅིག་པུས་གཅིག་གམ་གཅིག་གིས་གཅིག།
ཡིད་ཀྱིས་བཟླས་བརྗོད་བྱ་བའམ།
ཡང་ན་ཤུབ་བུ་རྣམ་གཉིས་པ།། 
རྣལ་འབྱོར་མཆོག་གིས་བརྟག་པར་བྱ།། 
སྔགས་པ་ཡན་ལག་ཉམས་སྦྱར་བར།། 
བཟླས་བརྗོད་གཞན་དུ་མི་བྱའོ།། 
ཕྱི་དང་ནང་གི་སྦྱོར་བ་ཡིས།། 
ཡན་ལག་བཞི་པ་ངས་བཤད་པ།། 
དེ་ཡང་འཇིག་རྟེན་པ་ཡི་སྟེ།། 
དམིགས་པ་ཅན་ནི་བླ་མེད་པའོ།། 
སླར་སྡུད་པ་ཡི་ཚིག་གིས་ནོན།། 
ལྷ་ཡི་རྗེས་སུ་སོང་བའི་ཡིད།། 
བཤུབས་ཏེ་བཟླས་བརྗོད་བྱེད་པའི་མཆོག།
དམིགས་པ་ཅན་ལ་བསྟན་པ་ཡིན།། 
ཡིད་ཀྱི་འཇིག་རྟེན་འདས་ཤེས་བྱ།། 
སླར་སྡུད་ལ་སོགས་རྣམ་པར་སྤངས།། 
ལྷ་དང་གཅིག་ཏུ་བྱེད་པ་དང་།། 
ཐ་དད་མ་ཡིན་འཛིན་པ་ཡི།། 
ཡིད་ཀྱིས་རང་བཞིན་དབྱེར་མེད་བྱ།། 
གཞན་དུ་བྱ་བ་མ་ཡིན་ནོ།། 
གསང་སྔགས་གྲངས་ནི་སུམ་འབུམ་དུ།། 
ཕལ་ཆེར་ངས་ནི་བཤད་པ་དག།
ལུས་ཅན་སྡིག་དང་བྲལ་བ་ཡི།། 
སྔགས་པ་རྣམ་པར་དག་པ་ལ།། 
བཟླས་བརྗོད་གྲངས་ནི་བསྟན་པ་སྟེ།། 
གཞན་དུ་བྱ་བ་མ་ཡིན་ནོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
འཇིག་རྟེན་པ་དང་འཇིག་རྟེན་ལས་འདས་པའི་བཟླས་བརྗོད་ཀྱི་དེ་ཁོ་ན་ཉིད་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ནས།
བྱམས་པ་དང་སྙིང་རྗེ་ཆེན་པོའི་སྤྱན་གཉིས་ཀྱིས་ཀྱང་སེམས་ཅན་གྱི་ཁམས་ཐམས་ཅད་ལ་གཟིགས་ཏེ།
བདུད་རྩི་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་ཡན་ལག་ཐམས་ཅད་ནས་དུས་གསུམ་དུ་མ་ཆགས་པའི་སྟོབས་ཅན་ཞེས་བྱ་བའི་རིག་སྔགས་ཀྱི་རྒྱལ་མོ་འབྱུང་ངོ།། 
ཏདྱ་ཐཱ།
ག་ག་ན་ས་མེ།
ཨ་པྲ་ཏི་ས་མེ།
སརྦ་ཏ་ཐཱ་ག་ཏ་ས་མ་ཏཱ་ནུ་ག་ག་ཏེ།
ག་ག་ན་བ་ར་ལཀྵ་ཎེ་སྭཱ་ཧཱ།
རིགས་ཀྱི་བུ་རིག་སྔགས་ཀྱི་རྒྱལ་མོ་འདི་ནི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གཉིས་སུ་མེད་པའི་སྤྱོད་ཡུལ་ཅན་ཏེ།
འདི་ཡིས་བྱིན་བརླབས་སངས་རྒྱས་དང་།། 
བྱང་ཆུབ་སེམས་དཔའ་གྲགས་ཆེན་རྣམས།། 
གང་དུ་སྡུག་བསྔལ་འགག་འགྱུར་བའི།། 
ཆོས་ཉིད་ཆགས་མེད་ཐོབ་པར་འགྱུར།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་དེ་བཞིན་གཤེགས་པ་ཐམས་ཅད་རྗེས་སུ་དགོངས་ནས།
བདག་ཉིད་དང་ཕྱག་ན་རྡོ་རྗེ་གཉི་ག་གཟོད་མ་ནས་མ་སྐྱེས་པ་ཉིད་དུ་བྱིན་གྱིས་བརླབས་ཏེ།
ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་རྣམས་ལ་བཀའ་སྩལ་པ།
རིགས་ཀྱི་བུ་དག་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལ་སངས་རྒྱས་ཀྱི་མཛད་པས་སོ་སོར་ཉེ་བར་གནས་པའི་ཡི་གེ་འཁོར་ལོ་བསྐོར་བ་ཞེས་བྱ་བའི་དཀྱིལ་འཁོར་སྤྱད་པ་རིམ་པར་ཕྱེ་བ་རྒྱས་པར་ཉོན་ཅིག།
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ལ་ཕྱག་ན་རྡོ་རྗེས་ཕྱག་འཚལ་ཏེ།
རྡོ་རྗེའི་པདྨའི་སྟན་དེ་ལས་རྡོ་རྗེ་དབབ་པའི་ཚུལ་དུ་བབས་ནས་བཅོམ་ལྡན་འདས་ལ་མངོན་པར་བསྟོད་པ།
ཕྱག་འཚལ་བྱང་ཆུབ་སེམས་ཁྱོད་ལ།། 
ཕྱག་འཚལ་བྱང་ཆུབ་འབྱུང་ཁྱོད་ལ།། 
སྤྱོད་གཟུགས་ཁྱོད་དང་ས་དང་ནི།། 
ཕ་རོལ་ཕྱིན་ལ་ཕྱག་འཚལ་ལོ།། 
ཕྱག་འཚལ་ཐོག་མར་བྱེད་ཁྱོད་ལ།། 
སྟོང་པ་ཉིད་ལ་འདུད་ཕྱག་འཚལ།། 
བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་དེ་སྐད་དུ་མངོན་པར་བསྟོད་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཆོས་ཀྱི་རྗེ་བདག་ཅག་ལ་ཐུགས་བརྩེ་བའི་སླད་དུ།
གང་དག་དང་ལྡན་ན་བདག་ཅག་རྣམས་སེམས་ཅན་གྱི་དོན་བགྱིད་པར་འགྱུར་བ་དང་།
གསང་སྔགས་སྤྱད་པ་ཅི་སྐད་གསུངས་པ་བཞིན་ཡོངས་སུ་རྫོགས་པར་འགྱུར་བ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ང་ནི་འཇིག་རྟེན་དང་པོ་ཡི།། 
འཇིག་རྟེན་མགོན་ཞེས་བསྒྲགས་པ་ཡིན།། 
བླ་མེད་གཟོད་ནས་ཞི་བ་ནི།། 
མཉམ་པ་མེད་པའི་ཆོས་བཤད་དོ།། 
དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་དེ་དག་གསུངས་ནས།
བྱིན་གྱི་རླབས་གང་གིས་བྱིན་དུ་བརླབས་ན་བྱང་ཆུབ་སེམས་དཔའ་དེ་རྣམས་དང་།
རྡོ་རྗེ་འཛིན་དེ་རྣམས་ཀྱིས་བཅོམ་ལྡན་འདས་བྱང་ཆུབ་ཀྱི་སྙིང་པོ་མཆོག་དམ་པ་ལ་བཞུགས་པ་ནམ་མཁའ་བཞིན་དུ་སྤྲོས་པ་མེད་པ།
སྤྱོད་པ་ལ་གཉིས་སུ་མེད་པའི་རྣལ་འབྱོར་གྱི་མཚན་ཉིད་ལས་ཀྱི་རྣམ་པར་སྨིན་པ་བཞིན་དུ་མཐོང་བར་འགྱུར་བ་དེ་ལྟ་བུའི་བྱིན་གྱིས་བརླབ་པ་མཛད་དོ།། 
དེའི་ཚེ་བཅོམ་ལྡན་འདས་ཀྱི་ཡན་ལག་དང་།
དེ་བཞིན་གཤེགས་པའི་སྐུ་ཐམས་ཅད་ནས་འཇིག་རྟེན་པ་དང་འཇིག་རྟེན་ལས་འདས་པ་རྣམས་དང་།
ཉན་ཐོས་དང་རང་སངས་རྒྱས་དང་།
བསམ་པ་དང་བསམ་གཏན་དུ་བྱ་བ་དང་།
དངོས་གྲུབ་བསྒྲུབ་པར་མངོན་པར་བརྩོན་པ་ཐམས་ཅད་ཀྱི་སྲོག་དང་འདྲ་བ།
ཡི་གེ་ཐམས་ཅད་ཀྱི་འཚོ་བར་གྱུར་པ།
སྲོག་ཏུ་གྱུར་པ།
སྐྱབས་སུ་གྱུར་པ།
དཔུང་གཉེན་དུ་གྱུར་པ་འདི་བྱུང་ངོ།། 
ན་མཿ་ས་མནྟ་བུད་དྷཱ་ནཱཾ།
ཨ།
རིགས་ཀྱི་བུ་དག་འདི་ནི་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པ།
བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལ་སངས་རྒྱས་ཀྱི་མཛད་པ་སོ་སོར་ཉེ་བར་གནས་པ་ཡིན་ཏེ།
ཆོས་ཐམས་ཅད་ནི་ཨ་ཞེས་བྱ་བའི་སྒོ་ནས་འཇུག་གོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་དེ་བཞིན་གཤེགས་པ་རྣམས་མཐོང་བར་འདོད་པ་དང་།
མཆོད་པར་འདོད་ལ་བྱང་ཆུབ་ཀྱི་སེམས་མངོན་སུམ་བྱ་བར་འདོད་པ།
བྱང་ཆུབ་སེམས་དཔའ་རྣམས་དང་འགྲོགས་པར་འདོད་པ།
སེམས་ཅན་རྣམས་ཀྱི་དོན་བྱ་བར་འདོད་པ།
དངོས་གྲུབ་མངོན་པར་འདོད་པ།
རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་ཐོབ་པར་འདོད་པས་དེ་བཞིན་གཤེགས་པ་རྣམས་ཀྱི་སྙིང་པོ་འདི་ལ་བརྩོན་པར་བྱའོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་སྙིང་རྗེ་ཆེན་པོའི་སྙིང་པོ་འབྱུང་བའི་དཀྱིལ་འཁོར་གྱི་རྒྱལ་པོ་འདིའི་ཆོ་ག་དགོད་པ་དང་།
ལྷའི་གནས་གཏན་ལ་དབབ་པ་དང་།
ཏིང་ངེ་འཛིན་རྣམ་པར་སྤྲུལ་པ་དང་།
གསང་སྔགས་སྤྱད་པ་དང་།
བསམ་པར་བྱ་བ་གསུངས་པ་དེ་ལ་སློབ་དཔོན་གྱིས་ཐམས་ཅད་མཁྱེན་པ་ཉིད་ཀྱི་སྒོ་ཨ་ཞེས་བྱ་བ་ལ་གནས་ཏེ་སྲད་བུ་བླངས་ལ།
སངས་རྒྱས་ཐམས་ཅད་ལ་ཕྱག་བྱས་ནས་སྲད་བུ་ཤར་ཕྱོགས་ལོགས་སུ་བྲེས་ཏེ་གཡས་སུ་བསྐོར་ལ།
བྱང་ཕྱོགས་སུ་ཁ་བལྟས་ནས་སྲད་བུ་བྲེས་ཏེ།
ནུབ་ཕྱོགས་སུ་ཁ་བལྟས་ལ་བསྒྱུར་ཏེ་ཐིག་གདབ་བོ།། 
དེ་ནས་བདག་ཉིད་རྡོ་རྗེ་སེམས་དཔའ་ལག་ན་རྡོ་རྗེར་དེའི་ཕྱག་རྒྱའམ།
ཡི་གེ་བ་ཞེས་བྱ་བས་བྱིན་གྱིས་བརླབས་ཏེ།
ནང་དུ་ཞུགས་ལ་སྙིང་པོའི་དཀྱིལ་འཁོར་བྲི་བར་བྱའོ།། 
དེ་བཞིན་དུ་དཀྱིལ་འཁོར་གཉིས་པ་ལ་ཡང་འདི་ལྟར་བདག་ཉིད་གཟོད་མ་ནས་ཞི་བ།
གཉིས་སུ་མེད་པའི་རྣལ་འབྱོར་གྱི་གཟུགས།
དེ་བཞིན་གཤེགས་པའི་གཟུགས་སྙིང་པོ་ཉིད་ཀྱི་རང་གི་ངོ་བོར་བྱིན་གྱིས་བརླབས་ལ།
དེ་ནས་དེ་བཞིན་གཤེགས་པའི་གནས་པ་མངོན་དུ་བྱེད་ཅིང་སྲད་བུ་བྲེས་ལ།
ཕྱི་རོལ་གྱི་དཀྱིལ་འཁོར་དེ་ལས་སུམ་གཉིས་ལྷའི་གནས་སུ་བཞག་སྟེ།
སུམ་ཆ་འཁོར་སར་བྱའོ།། 
དཀྱིལ་འཁོར་ལྷག་མ་གཉིས་ཀྱང་དེ་བཞིན་དུ་རྣམ་པར་ཕྱེ་ལ་ལྷའི་གནས་བཤམ་པར་བྱའོ།། 
དེ་ནས་ཡང་བདག་ཉིད་བཅོམ་ལྡན་འདས་རྣམ་པར་སྣང་མཛད་དུ་དེའི་ཕྱག་རྒྱས་བྱིན་གྱིས་བརླབས་ལ།
ཆོས་ཀྱི་དབྱིངས་རྒྱ་ཆེན་པོར་བྱིན་གྱིས་བརླབས་ཏེ།
ཐོག་མར་ཚོན་རྩི་དཀར་པོ་བླངས་ལ་འདི་ལྟར་བྱིན་གྱིས་བརླབ་པར་བྱའོ།། 
འདི་ནི་ཆོས་དབྱིངས་དག་པ་སྟེ།། 
སེམས་ཅན་ཁམས་ནི་རྣམ་སྦྱོང་བ།། 
འདི་ནི་བདག་ཉིད་དེ་བཞིན་གཤེགས།། 
ཉེས་པ་ཐམས་ཅད་རྣམ་པར་སྤངས།། 
དེ་ལྟར་བློ་ཅན་གྱིས་བསམས་ན།། 
དེར་ནི་ར་ཞེས་བྱ་བ་ཡང་།། 
ཞི་བ་འབར་བའི་ཕྲེང་ཅན་མདོག།
དུང་ཟླ་ཀུནྡ་འདྲ་བ་བསམ།། 
དེ་ནས་ཚོན་རྩི་གཉིས་པ་ནི།། 
དམར་པོ་བླངས་ནས་ནན་ཏན་དུ།། 
ཡི་གེ་ཨ་ཞེས་བྱ་བ་ནི།། 
འབར་བ་ཀླད་ཀོར་བཅས་པར་བསམ།། 
རྒྱལ་བ་ཐུབ་དཀའ་དམ་པ་སྟེ།། 
ཉི་མ་དང་པོར་འཆར་བ་བཞིན།། 
དེ་ནས་སྔགས་པས་ཚོན་གསུམ་པ།། 
ཁ་དོག་སེར་པོ་བླང་བར་བྱ།། 
མཁས་པས་དེ་ནས་ག་ཞེས་པ།། 
དེ་ཚེ་ཆོ་ག་བཞིན་དུ་བསམ།། 
དེ་བཞིན་གསེར་འོད་ཐུབ་པ་ནི།། 
གསེར་གྱི་ཁ་དོག་འབར་དང་བཅས།། 
ཏིང་འཛིན་གནས་ཤིང་སྡིག་བཅོམ་པ།། 
ཀུན་ཏུ་རྣམ་པར་སྣང་བ་ཡིན།། 
དེ་ནས་མར་གད་འདྲ་བ་ཡི།། 
ཚོན་རྩི་འཁོར་བ་ལས་སྒྲོལ་བ།། 
བ་ཞེས་བྱ་བ་དེ་རུ་གཞག།
བྱང་ཆུབ་སྙིང་པོའི་ཐུབ་ཆེན་ཏེ།། 
དཔའ་བོ་ཁ་དོག་ལྗང་འདྲ་བ།། 
ཀུན་ཏུ་འཇིགས་པ་མེད་པར་བྱེད།། 
དེ་ནས་ཚོན་རྩི་ནག་པོ་དེ།། 
མཁས་པ་ཡིས་ནི་བླངས་ནས་སུ།། 
དེར་ནི་ཧ་ཞེས་བྱ་བ་བསམ།། 
འབར་བའི་ཕྲེང་བ་རྣམ་པར་འཕྲོ།། 
དུས་མཐའི་མེ་ལྟར་མི་བཟད་པ།། 
ལག་ན་རྡོ་རྗེ་རྩེ་བྲན་རྒྱན།། 
བདུད་སྡེ་སྡང་བ་ཐམས་ཅད་ལ།། 
རྣམ་པ་ཀུན་ཏུ་སྡིགས་པར་བྱེད།། 
དེ་ནས་བཅོམ་ལྡན་འདས་རྣམ་པར་སྣང་མཛད་དེའི་ཚེ་ཏིང་ངེ་འཛིན་དེ་ལས་བཞེངས་ནས་མཐའ་ཡས་རྣམ་པར་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་རྣམ་པར་སྣང་མཛད་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་ཐམས་ཅད་དུ་ཐོགས་པ་མེད་པའི་སྟོབས་ཞེས་བྱ་བའི་རིག་སྔགས་ཀྱི་རྒྱལ་མོ་དེ་བཞིན་གཤེགས་པ་ཐམས་ཅད་ཀྱི་ཡུལ་ལས་བྱུང་བ་འདི་ཕྱུང་ངོ།། 
ན་མཿ་སརྦྦ་ཏ་ཐཱ་ག་ཏེ་བྷྱཿ།
སརྦྦ་མུ་ཁེ་བྷྱཿ།
ཨ་ས་མེ་བ་ར་མེ།
ཨ་ཙ་ལེ།
ག་ག་ནེ།
སྨ་ར་ཎེ།
སརྦ་ཏྲཱ་ནུ་ག་ཏེ་སྭཱ་ཧཱ།
དེ་ནས་ཚོན་གྱི་ཆོ་ག་བྱིན་གྱིས་བརླབས་ནས།
བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླགས་སམ།
ཕྱག་བྱས་ཏེ།
རིག་སྔགས་ཀྱི་རྒྱལ་མོ་འདི་ལན་བརྒྱད་དུ་བཟླས་བརྗོད་བྱའོ།། 
དེ་ནས་ལངས་ཏེ་དཀྱིལ་འཁོར་བསྐོར་ལ་ནང་དུ་ཞུགས་ནས།
བྱམས་པ་ཆེན་པོ་དང་སྙིང་རྗེ་ཆེན་པོའི་སྟོབས་ཀྱིས་སྒྲུབ་པ་པོ་ལ་དམིགས་ཏེ།
བདག་ཉིད་བ་ཞེས་བྱ་བས་ལས་ཀྱི་རྡོ་རྗེ་སེམས་དཔར་བྱིན་གྱིས་བརླབས་ལ།
རྡོ་རྗེ་དམ་པ་སྦྱིན་པ་དང་ལྷན་ཅིག་ཏུ་སྙིང་རྗེ་ཆེན་པོའི་སྙིང་པོ་འབྱུང་བའི་དཀྱིལ་འཁོར་བྲི་བར་བྱའོ།། 
དེ་ལ་ནང་གི་དཀྱིལ་འཁོར་གཏན་ལ་དབབ་པ་ནི་འདི་ཡིན་ཏེ།
དབུས་སུ་བཅོམ་ལྡན་འདས་རྣམ་པར་སྣང་མཛད་ཆེན་པོ་པདྨ་དཀར་པོ་ལ་བཞུགས་པ།
དབུ་ཐོར་ཚུགས་དང་དབུ་རྒྱན་ཅན།
དར་རམ་རས་ཀྱི་སྨད་གཡོགས་དང་།
དར་ལའི་སྟོད་གཡོགས་མནབས་པ།
གསེར་གྱི་ཁ་དོག་ལྟ་བུ་འབར་བའི་ཕྲེང་བས་འཁྲིགས་པ།
ཕྱག་རྒྱའམ་གཟུགས་སམ་ཡི་གེའི་འབྲུར་བྲིའོ།། 
ཨ།
ཤར་ཕྱོགས་སུ་སངས་རྒྱས་ཐམས་ཅད་ཀྱི་ཆོས་སྐུའི་ངོ་བོ་ཨ་ཞེས་བྱ་བ་ཀླད་ཀོར་དང་བཅས་པའོ།། 
ཨྃ།
དབང་ལྡན་ཕྱོགས་སུ་སངས་རྒྱས་ཐམས་ཅད་ཀྱི་ཡུམ་བཅོམ་ལྡན་འདས་མ་ནམ་མཁའི་སྤྱན་བྲིའོ།། 
ཡང་ན་ཡི་གེ་ག་ཞེས་བྱ་བ་བྲིའོ།། 
ག།
མེའི་ཕྱོགས་སུ་བྱང་ཆུབ་སེམས་དཔའ་ཐམས་ཅད་ཀྱི་ཕྱག་རྒྱ་ཡིད་བཞིན་གྱི་ནོར་བུའམ་ཡི་གེ་ཀ་ཞེས་བྱ་བ་བྲིའོ།།
ཀ།
བྱང་ཕྱོགས་སུ་ལག་ན་པདྨ་འཁོར་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་དག་དང་ལྷན་ཅིག་ཏུ་པདྨའི་ཕྱག་རྒྱའམ།
ཡི་གེ་ས་ཞེས་བྱ་བ་བྲིའོ།། 
ས།
ལྷོ་ཕྱོགས་སུ་ཆ་གསུམ་བོར་ཏེ།
གསང་བ་པའི་བདག་པོ་ལག་ན་རྡོ་རྗེ་འཁོར་དང་བཅས་པ་རྡོ་རྗེའི་ཕྱག་རྒྱའམ་ཡི་གེ་བ་ཞེས་བྱ་བ་བྲིའོ།། 
བ།
དེའི་ཆ་གསུམ་བོར་ལ་རྡོ་རྗེ་འཆང་ཐམས་ཅད་ཀྱི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི།
ཧཱུྃ།
དེ་ནས་བདེན་བྲལ་གྱི་ཕྱོགས་སུ་བཅོམ་ལྡན་འདས་རྣམ་པར་སྣང་མཛད་ཀྱི་འོག་ལོགས་སུ་མི་གཡོ་བ་ཕ་བོང་གི་སྟེང་ན་འདུག་པ།
ལག་ན་རལ་གྲི་དང་ཞགས་པ་ཐོགས་པ།
འབར་བའི་ཕྲེང་བ་འཁྲིགས་པ།
བགེགས་ཐམས་ཅད་ལ་བསྡིགས་པ་དེའི་ཕྱག་རྒྱའམ་ཡི་གེར་བྲིའོ།། 
དེའི་ཡི་གེའི་འབྲུ་ནི་ཧྃ།
རླུང་གི་ཕྱོགས་སུ་འཇིག་རྟེན་གསུམ་ལས་རྣམ་པར་རྒྱལ་བ་ཞེས་བྱ་བ་བགེགས་ཆེན་པོ་འཇོམས་པ།
གྱེན་དུ་འབར་བའི་ཕྲེང་བ་ཅན།
རབ་ཏུ་འཇིག་པ་ཆེན་པོའི་དུས་ཀྱི་མེའི་གཟུགས་འདྲ་བ།
འཇིགས་པ་ཡང་འཇིགས་པར་བྱེད་པ།
ལག་ན་རྡོ་རྗེ་འོད་འཕྲོ་བ་ཅན་ཐོགས་པ་དེའི་ཕྱག་རྒྱའམ་ཡི་གེ་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཧ།
དེ་ནས་ཕྱོགས་བཞིར་སྲུང་བ་ཆེན་མོ་བཞི་དགོད་དོ།། 
དེ་ལ་ཤར་ཕྱོགས་སུ་མི་འཇིགས་པ་ཞེས་བྱ་བའི་སྲུང་བ་ཆེན་མོ་གསེར་གྱི་ཁ་དོག་འདྲ་བ་གོས་དཀར་པོ་གྱོན་པ།
ཡིད་ཙམ་ཁྲོ་བོའི་གདོང་ལག་ན་དབྱུག་པ་ཐོགས་པ་དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཙ།
བྱང་ཕྱོགས་སུ་ནི་འཇིགས་པ་ཐམས་ཅད་མེད་པར་བྱེད་པ་ཞེས་བྱ་བའི་སྲུང་བ་ཁ་དོག་དཀར་མོ།
ལག་ན་རལ་གྲི་ཐོགས་ཤིང་གོས་དཀར་པོ་གྱོན་པ།
འབར་བ་དང་བཅས་པ་འཇིགས་པ་ཐམས་ཅད་མེད་པ་དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
པ།
ནུབ་ཕྱོགས་སུ་གདུལ་དཀའ་ཞེས་བྱ་བའི་སྲུང་བ།
ཨ་ཤོ་ཀ་དམར་པོའི་མདོག་འདྲ་བ།
གོས་དམར་པོ་གྱོན་པ།
བཞིན་འཛུམ་པ།
ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ལ་བལྟ་བ་དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ས།
ལྷོ་ཕྱོགས་སུ་མ་ཐུལ་བ་རྡོ་རྗེས་འདུལ་བ་ཞེས་བྱ་བའི་སྲུང་བ་ཆེན་མོ་ཁ་དོག་ནག་མོ།
བཞིན་ཁྲོ་གཉེར་བསྙེར་བ།
སྨད་གཡོགས་ནག་པོ་གྱོན་པ་ཐོར་ཚུགས་དང་ཅོད་པན་ཅན་ཐམས་ཅད་དང་ལྡན་པའི་འཇིག་རྟེན་གྱི་ཁམས་རང་གི་འབར་བས་མངོན་པར་སྣང་བར་བྱེད་པ།
ལག་ན་དབྱུག་པ་ཐོགས་པ།
བགེགས་ཆེན་པོ་མེད་པར་བྱེད་པའི་ཕྱག་རྒྱའམ།
ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཀྵ།
དེ་དག་ཐམས་ཅད་ཀྱང་འཁོར་དང་བཅས་པ།
ཕྱག་བརྙན་དང་བཅས་པར་པདྨ་དཀར་པོ་ལ་འདུག་པར་བྲིའོ།། 
དེ་ལྟར་བློ་ཅན་གྱིས་བཀོད་ནས།། 
སྔགས་པ་སྔགས་ལ་གཞོལ་བ་ཡིས།། 
ཆོ་ག་བཞིན་དུ་ཕྱིར་བྱུང་ནས།། 
གཉིས་པའི་ཆ་ནི་ངེས་པ་ལ།། 
ཤཱཀྱའི་རིགས་ནི་དགའ་བྱེད་པ།། 
ཐུབ་པའི་རྒྱལ་པོ་བྲི་བར་བྱ།། 
མགོན་པོ་ན་བཟའ་ངུར་སྨྲིག་མནབས།། 
མཚན་མཆོག་སུམ་ཅུ་རྩ་གཉིས་ལྡན།། 
བསྟན་པ་ཡི་ནི་དོན་མཛད་ལྷ།། 
སེམས་ཅན་ཀུན་ལ་མི་འཇིགས་སྦྱིན།། 
སྔགས་པས་ཕྱག་རྒྱ་དགོད་པ་ནི།། 
ལྷུང་བཟེད་ཆོས་གོས་ལ་སོགས་པའམ།། 
ཡང་ན་མཁས་པས་ཡི་གེར་བཞག།། 
དེ་ཡི་ཆོ་ག་དམ་པ་འདིའོ།། 
བྷ།
དེ་ནས་ཕྱི་རོལ་གྱི་དཀྱིལ་འཁོར་དུ་བདག་ཉིད་ཆོས་ཀྱི་དབྱིངས་ཀྱི་ངོ་བོ་ཉིད་དུ་བྱིན་གྱིས་བརླབས་ལ།
བྱང་ཆུབ་ཀྱི་སེམས་སུ་གྱུར་པའི་ཡིད་ཀྱིས་ཆ་གསུམ་བོར་ཏེ།
བཅོམ་ལྡན་འདས་རྣམ་པར་སྣང་མཛད་ལན་གསུམ་རྗེས་སུ་དྲན་པར་བྱས་ནས་ཚོན་དེ་ཉིད་བླངས་ཏེ།
ཤར་ཕྱོགས་ཀྱི་ཆ་གསུམ་པར་རྡོ་རྗེ་དམ་པ་སྦྱིན་པ་གཞོན་ནུའི་གཟུགས་ཅན་ལག་པ་གཡོན་པ་ན་ཨུཏྤལ་མཐིང་གའི་སྟེང་ན་རྡོ་རྗེ་ཅན་ཐོགས་པ།
རྒྱན་ཐམས་ཅད་ཀྱིས་བརྒྱན་པ།
དར་རམ་རས་ཀྱི་སྨད་གཡོགས་གྱོན་པ།
དར་ལའི་སྟོད་གཡོགས་ཅན།
ཁ་དོག་གུར་གུམ་ལྟ་བུ།
སྤྱི་བོར་ཟུར་ཕུད་ལྔ་པ་དེའི་ཕྱག་རྒྱ་འམ་ཡི་གེར་བྲིའོ།། 
དེའི་སྔགས་ནི་འདིའོ།། 
ན་མཿ་ས་མནྟ་བུད་དྷཱ་ནཱཾ།
མྃ།
དེའི་གཡས་ཕྱོགས་སུ་དྲ་བ་ཅན་གྱི་འོད་གཞོན་ནུའི་གཟུགས་ཅན་རྣམ་པ་ཐམས་ཅད་ཀྱི་མཆོག་དང་ལྡན་པ།
ལག་ན་རིན་པོ་ཆེའི་དྲ་བའམ།
ལྕགས་ཀྱུ་ཐོགས་པ་ཕྱག་རྒྱའམ་ཡི་གེའི་འབྲུར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཚ།
དེ་ནས་ལྷོ་ཕྱོགས་སུ་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བ་ཞེས་བྱ་བ་གསེར་གྱི་ཁ་དོག་འདྲ་བ།
ཐོར་ཚུགས་དང་ཅོད་པན་ཅན།
ལག་ན་ཡིད་བཞིན་གྱི་ནོར་བུ་ཐོགས་པ་དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཨཱ།
དེ་ནས་བྱང་ཕྱོགས་སུ་བྱང་ཆུབ་སེམས་དཔའ་སའི་སྙིང་པོ་ཞེས་བྱ་བ་སྐུ་མདོག་ལྗང་གུ།
ལག་ན་པདྨ་ཐོགས་པ།
རྒྱན་ཐམས་ཅད་ཀྱིས་བརྒྱན་པ།
དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེ་ནི་འདིའོ།། 
ཨི།
ནུབ་ཕྱོགས་སུ་བྱང་ཆུབ་སེམས་དཔའ་ནམ་མཁའི་སྙིང་པོ་ཞེས་བྱ་བ་རྣམ་པ་ཐམས་ཅད་ཀྱི་མཆོག་དང་ལྡན་པ།
གོས་དཀར་པོ་གྱོན་པ་འབར་བ་དང་བཅས་པ།
ལག་ན་རལ་གྲི་ཐོགས་པ་དེའི་ཕྱག་རྒྱའམ་ཡི་གེར་བྲིའོ།། 
དེ་ལ་ཡི་གེའི་འབྲུ་ནི་འདིའོ།། 
ཨཱི།
ཆོས་ཀྱི་དབྱིངས་ལ་གཞོལ་བ་ཡི།། 
སྔགས་པ་དེ་ནས་འདུག་ནས་སུ།། 
ཆོས་ཀྱི་དབྱིངས་ཀྱི་རང་བཞིན་གྱི།། 
བྱང་ཆུབ་སེམས་སུ་གྱུར་པའི་ཡིད།། 
ཤར་ཕྱོགས་ཁ་བལྟས་གནས་ནས་ནི།། 
རྡོ་རྗེ་ཅན་གྱི་རྒྱ་བཅིངས་ནས།། 
དེ་ནས་ལས་ཀྱི་རྡོ་རྗེར་གྱུར།། 
ནན་ཏན་དུ་ནི་མཆོད་པ་བྱ།། 
ཀུན་ཏུ་ཁྱབ་པའི་ཡིད་ཀྱིས་སུ།། 
སངས་རྒྱས་སྐྱོབ་པ་ཐམས་ཅད་ཀྱི།། 
དམ་ཚིག་ཅེས་བྱའི་རྒྱ་བསྟན་ནས།། 
གསང་སྔགས་ལན་གསུམ་བཟླས་པར་བྱ།། 
སློབ་མ་གཙང་མ་ཆོ་ག་བཞིན།། 
བོས་ཏེ་དཀྱིལ་འཁོར་མདུན་དུ་ནི།། 
དེ་དག་གསུམ་ལ་སྐྱབས་སུ་བཏང་།། 
དེ་ནས་བྱང་ཆུབ་སེམས་ཀྱང་བསྐྱེད།། 
ཆོས་ཀྱི་དབྱིངས་ཀྱི་རང་བཞིན་གྱི།། 
ཕྱག་རྒྱ་དེ་དག་ཀུན་ལ་བཅིང་།། 
དེ་ནས་ཆོས་ཀྱི་འཁོར་ལོའི་བཅིང་།། 
ཡིད་ཀྱིས་དེ་ཡི་གཟུགས་བསྒྱུར་ཏེ།། 
རས་ཀྱིས་གདོང་པ་བཀབ་ནས་སུ།། 
སྙིང་རྗེར་གྱུར་པའི་ཡིད་ཀྱིས་སུ།། 
བྱང་ཆུབ་ཚོགས་ནི་རྫོགས་བྱའི་ཕྱིར།། 
ལག་པ་སྟོང་པར་མི་བྱའོ།། 
དམ་ཚིག་གི་ནི་དམ་པ་འདི།། 
དེ་དག་ཀུན་གྱི་རྣ་བར་བསྒྲགས།། 
སངས་རྒྱས་རྣམས་ཀྱི་དམ་ཚིག་ནི།། 
དེ་ནས་དེ་ལ་བདག་གིས་བཅིང་།། 
བྱང་ཆུབ་སེམས་གྱུར་ཡིད་ཀྱིས་སུ།། 
དེ་ནས་མེ་ཏོག་འདོར་དུ་གཞུག།
མེ་ཏོག་གང་དུ་བབ་གྱུར་པ།། 
དེ་ནི་སྔགས་པས་དེ་ལ་སྦྱིན།། 
ལུས་ཅན་ཀུན་ལ་དམ་ཚིག་ཕྱིར།། 
ཆོ་ག་དེ་ལྟར་རབ་ཏུ་བྱ།། 
དེ་ནས་དཔལ་ལྡན་རྡོ་རྗེ་འཛིན།། 
གཙོ་བོ་དེ་ལ་ཡང་ཞུས་པ།། 
མགོན་པོ་སྨྲ་བའི་མཆོག་གྱུར་པས།། 
དབང་བསྐུར་བ་ཡི་ཆོ་ག་གསུངས།། 
དེ་སྐད་གསོལ་ནས་བཅོམ་ལྡན་འདས།། 
ཆོས་ཀྱི་དབྱིངས་ལ་གཞོལ་བ་ཡིས།། 
རྡོ་རྗེ་འཛིན་ལ་འདི་སྐད་གསུངས།། 
ཆོས་རྣམས་ཀུན་ལ་དབང་བའི་ཕྱིར།། 
ཆོ་གའི་མཆོག་ནི་ངས་བཤད་ཀྱིས།། 
ཡིད་གཅིག་བསྡུས་ཏེ་ཆོ་ག་ཉོན།། 
གསང་བ་པའི་བདག་པོ་དེ་ལ་སློབ་དཔོན་གྱིས་བདག་ཉིད་དེ་བཞིན་གཤེགས་པའི་གཟུགས་སུ་དེའི་སྔགས་སམ།
ཕྱག་རྒྱས་བྱིན་གྱིས་བརླབ་བོ།། 
དེ་ནས་སློབ་མ་རྣམས་བོས་ལ་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་པདྨའི་རྒྱལ་པོ་ཆེན་པོ་ལ་གཞག་སྟེ།
ཡན་ལག་ཀུན་འབྱུང་བའི་ཕྱག་རྒྱ་བཅིངས་ལ།
བྱང་ཆུབ་སེམས་དཔའ་ཆེན་པོ་བཞིས་བྱིན་གྱིས་བརླབས་པ།
རིན་པོ་ཆེ་སྣ་བཞིའི་བུམ་པའི་ཆུས་སྤྱི་བོ་ནས་དབང་བསྐུར་བར་བྱའོ།། 
ཨ་ནི་ཀླད་ཀོར་བཅས་པ་རུ།། 
མཁས་པས་སྤྱི་བོར་བཞག་ནས་ནི།། 
ཨ་ཞེས་བྱ་བ་སྙིང་གར་གཞག།
ར་ཞེས་བྱ་བ་བྲང་དུ་གཞག།
ཡང་ན་ཨ་ནི་ཀུན་ཏུ་གཞག།
གསེར་གྱི་ཁ་དོག་འབར་དང་བཅས།། 
ཐོར་ཚུགས་དང་ནི་དབུ་རྒྱན་ཅན།། 
པདྨ་དཀར་པོའི་གདན་ལ་བཞུགས།། 
རྒྱལ་བའི་མཆོག་ནི་ཏིང་འཛིན་གནས།། 
ཡི་གེའི་འཁོར་ལོ་རིམ་པར་ཕྱེ་བ་རྒྱས་པའོ།།།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ནས།
བྱང་ཆུབ་སེམས་དཔའ་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེ་བཞིན་གཤེགས་པ་རྣམས་ལ་དེ་བཞིན་གཤེགས་པའི་རྒྱན་དུ་གྱུར་པ་ཆོས་ཀྱི་དབྱིངས་རྟོགས་པའི་མཚན་མར་གྱུར་པའི་ཕྱག་རྒྱ་རིམ་པར་ཕྱེ་བ་རྒྱས་པ་གང་གིས་བརྒྱན་ན་བྱང་ཆུབ་སེམས་དཔའ་རྣམས་འཁོར་བ་ན་འཁོར་བའི་ཚེ།
འགྲོ་བ་ཐམས་ཅད་དུ་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཆེན་པོའི་མཚན་མས་བཏབ་པས་ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་།
མི་མ་ཡིན་པ་རྣམས་འབྱོལ་བར་འགྱུར་ཞིང་།
དེ་རྣམས་ཀྱང་དེ་དག་གི་ངག་ཉན་པར་འགྱུར་བ་ཡོད་ཀྱིས།
དེ་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་།
ངས་ཁྱོད་ལ་བཤད་དོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དེའི་དུས་ལ་བབ་བོ།། 
བདེ་བར་གཤེགས་པ་དེའི་ཚོད་ལ་བབ་བོ།། 
དེ་ནས་བཅོམ་ལྡན་འདས་ཀྱིས་དེའི་ཚེ་སྟོབས་ཐོགས་པ་མེད་པའི་གནས་བྱིན་གྱིས་རློབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་རིག་སྔགས་ཀྱི་རྒྱལ་མོ་ཐམས་ཅད་དུ་ཐོགས་པ་མེད་པའི་སྟོབས་ཅན།
མི་མཉམ་པ་དང་མཉམ་པའི་སྟོབས་ཅན།
དམ་ཚིག་ལ་འཇུག་པར་བྱེད་པ།
སྟོབས་གསུམ་དང་ལྡན་པ་བྱུང་ངོ།། 
ན་མཿ་ས་མནྟ་བུད་དྷཱ་ནཱཾ།
ཨ་ས་མེ་ཏྲི་ས་མེ།
ས་མ་ཡེ་སྭཱ་ཧཱ།
གསང་བ་པའི་བདག་པོ་རིག་སྔགས་ཀྱི་རྒྱལ་མོ་འདི་ནི་དེ་བཞིན་གཤེགས་པ་ཐམས་ཅད་ཀྱིས་ཡང་དག་པར་སྟོན་པར་བྱེད་པ།
ཆོས་གསུམ་གྱི་ལམ་གྱི་མཚམས་ལས་མི་འདའ་བར་བྱེད་པ།
ས་དང་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དེ་ཡིན་ཏེ།
དེའི་ཕྱག་རྒྱ་ནི་འདི་ཡིན་ནོ།། 
ལག་པ་གཉིས་ཐལ་མོ་ཁོང་སྟོང་དུ་སྦྱར་ལ།
མཐེ་བོ་གཉིས་བསྒྲེང་ངོ།། 
རྒྱ་འདི་ཕྱག་རྒྱ་ཆེན་པོ་སྟེ།། 
སངས་རྒྱས་སྐྱོབ་པ་ཀུན་གྱི་ཡིན།། 
སངས་རྒྱས་ཀུན་གྱི་དམ་ཚིག་ནི།། 
ཕྱག་རྒྱ་འདི་ལ་རབ་ཏུ་གནས།། 
ལག་པ་དག་ནི་གཉིས་ཀ་ཡང་།། 
བློ་དང་ལྡན་པས་ཁུ་ཚུར་བཅངས།། 
མཐེ་བོ་གཉིས་ནི་ནང་དུ་གཞུག།
མཛུབ་མོ་གཉིས་ནི་བསྒྲེང་བར་བྱ།། 
རྒྱ་འདི་ཕྱག་རྒྱ་ཆེན་པོ་སྟེ།། 
ཆོས་དབྱིངས་རྣམ་པར་སྤྱོད་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
དྷརྨྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅་ཧྃ།
དེ་བཞིན་དུ་ལག་པ་གཉིས་ཀྱི་སོར་མོ་ཐམས་ཅད་བཟློག་སྟེ་བསྣོལ་ལ་མཐེ་བོ་གཉིས་སྤྲད་དོ།། 
ཕྱག་རྒྱ་དཔལ་དང་ལྡན་པ་འདི།། 
ཆོས་ཀྱི་འཁོར་ལོ་ཞེས་སུ་བསྒྲགས།། 
འཇིག་རྟེན་མགོན་པོ་སྐྱོབ་རྣམས་ཀྱི།། 
འཁོར་ལོ་རབ་ཏུ་འདི་བསྐོར་རོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
བཛྲ་ཨཱཏྨ་ཀོ྅ཧྃ།
དེ་བཞིན་དུ་ལག་པ་གཉིས་ཕྱག་འཚལ་བའི་ཐལ་མོ་སྦྱར་ལ་མཛུབ་མོ་གཉིས་མཐེ་བོ་གཉིས་ཀྱི་སྟེང་དུ་གཞག་སྟེ།
རལ་གྲི་ལྟ་བུར་བྱའོ།། 
སངས་རྒྱས་སྐྱོབ་པ་ཐམས་ཅད་ཀྱི།། 
ཕྱག་རྒྱ་ཆེན་པོ་རལ་གྲིའི་རྒྱ།། 
འདིས་ནི་ལྷན་ཅིག་སྐྱེས་པ་ཡི།། 
འཇིག་ཚོགས་ལྟ་བ་གཅོད་པར་བྱེད།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
མ་ཧཱ་ཁཌྒ་བི་ར་ཛ་དྷརྨྨ་སནྡ་རྴི་ཀ་ས་ཧ་ཛ་སད་ཀཱ་ཡ་དྲྀཥྚི་ཙྪེ་ད་ཀ་ཏ་ཐཱ་ག་ཏཱ་དྷི་མུཀྟི་ནིར་ཛཱ་ཏ་བི་རཱ་ག་དྷརྨྨ་ནིར་ཛཱ་ཏ་ཧཱུྃ།
དེ་བཞིན་དུ་ལག་པ་གཉིས་ཐལ་མོ་ཁོང་སྟོང་དུ་སྦྱར་ཏེ།
མཛུབ་མོ་གཉིས་ཀྱིས་མཐེ་བོ་གཉིས་དཀྲིས་པ་དུང་ལྟ་བུར་བྱའོ།། 
ཕྱག་རྒྱ་དཔལ་ལྡན་དམ་པ་འདི།། 
ཆོས་ཀྱི་དུང་ཞེས་རྣམ་པར་བསྒྲགས།། 
འདིས་ནི་འཇིག་རྟེན་འདི་དག་ན།། 
སངས་རྒྱས་བྱང་ཆུབ་སེམས་དཔའ་རྣམས།། 
ཞི་བ་མྱ་ངན་འདས་འགྲོ་བ།། 
རྡུལ་དང་བྲལ་བའི་ཆོས་འཆད་དོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
སརྦྦ་ཐཱ་ཨོྃ།
དེ་བཞིན་དུ་ལག་པ་གཉིས་ཀྱི་སོར་མོ་ཀུན་ཐལ་མོ་སྦྱར་བ་ལས་བརྒྱང་སྟེ་དྲིལ་བུ་ལྟ་བུར་བྱས་ལ།
མཐེ་བོ་གཉིས་དང་མཐེའུ་ཆུང་གཉིས་རྩེ་གཅིག་ཏུ་སྤྲད་དེ།
མཛུབ་མོ་གཉིས་དང་གུང་མོ་སྤྲད་དོ།། 
པདྨ་དམ་པ་དཔལ་ལྡན་འདི།། 
སངས་རྒྱས་སྐྱོབ་པ་ཐམས་ཅད་ཀྱི།། 
མི་ཤིགས་རྡོ་རྗེའི་གདན་ཡིན་ཏེ།། 
དེར་ནི་འདྲེན་པ་འཚང་རྒྱ་ཞིང་།། 
རྒྱལ་བ་སྲས་རྣམས་ཐམས་ཅད་ནི།། 
འདི་ལས་སྐྱེ་དང་བྱང་ཆུབ་འགྱུར།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཨ།
དེ་བཞིན་དུ་ལག་པ་གཉིས་ཁུ་ཚུར་བཅངས་ལ།
གུང་མོ་གཉིས་གཤིབས་ཏེ་བསྒྲེང་ལ།
མཛུབ་མོ་གཉིས་བཀུག་སྟེ་ངོས་གཉིས་སུ་གཞག་ལ་རྡོ་རྗེ་ལྟར་བྱ།
མཐེ་བོ་གཉིས་དང་མཐེའུ་ཆུང་གཉིས་བསྒྲེང་སྟེ་གཞག།
སྲིན་ལག་གཉིས་ལག་པའི་ནང་དུ་གཞུག་གོ།། 
ཕྱག་རྒྱ་ཆེན་པོ་རྡོ་རྗེའི་རྒྱ།། 
མི་ཤེས་གྲོང་ཁྱེར་འཇིག་པ་སྟེ།། 
སངས་རྒྱས་རྣམས་ཀྱི་ཡེ་ཤེས་འདི།། 
ཉིད་ཀྱིས་བྱིན་གྱིས་བརླབས་ཏེ་བསྟན།། 
གསང་སྔགས་ནི།
ན་མཿ་ས་མནྟ་བཛྲཱ་ཎཱཾ།
ཧཱུྃ།
དེ་བཞིན་དུ་ལག་པ་གཉིས་ཁུ་ཚུར་བཅངས་ལ་གུང་མོ་གཤིབས་ཏེ་བསྒྲེང་།
མཛུབ་མོ་གཉིས་ངོས་ནས་བཀུག་སྟེ་སྦྱར་རོ།། 
གཙུག་ཏོར་ཕྱག་རྒྱ་རྒྱ་ཆེན་ཏེ།། 
གཙུག་ཏོར་ཞེས་ནི་བསྒྲགས་པ་ཡིན།། 
འདི་ནི་བཅིངས་པ་ཙམ་གྱིས་ཀྱང་།། 
རྒྱལ་བ་མཆོག་ཏུ་འགྱུར་བ་ཡིན།། 
འདིའི་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཧཱུྃ་ཧཱུྃ།
ལག་པ་གཡས་པ་ཁུ་ཚུར་བཅངས་ལ་སྨིན་མཚམས་སུ་གཞག་གོ།། 
རྒྱལ་བ་དམ་པས་ཕྱག་རྒྱ་འདི།། 
མཛོད་སྤུ་ཞེས་ནི་རབ་ཏུ་བསྒྲགས།། 
འདི་ནི་བཅིངས་པ་ཙམ་གྱིས་སུ།། 
རྒྱལ་བ་མཆོག་ཏུ་འགྱུར་བ་ཡིན།། 
འདིའི་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཨ་ཧྃ་ཛཿ།
བློ་ལྡན་རྣལ་འབྱོར་ཚུལ་གནས་ཏེ།། 
ལག་གཉིས་ལྟེ་བའི་ཐད་ཀར་ནི།། 
ལྷུང་བཟེད་འཛིན་པའི་ཚུལ་དུ་བྱ།། 
ལྷུང་བཟེད་ཕྱག་རྒྱ་ཞེས་སུ་བསྒྲགས།། 
རྒྱ་འདི་ཤཱཀྱ་ཐུབ་པའི་སྟེ།། 
ལྷུང་བཟེད་ཆེན་པོ་ཞེས་བྱའོ།། 
འདིའི་གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
བྷ།
དེ་བཞིན་དུ་ལག་པ་གཡས་པ་གྱེན་དུ་བསྒྲེང་ལ་མི་འཇིགས་པ་སྦྱིན་པ་ལྟ་བུར་བྱའོ།། 
སེམས་ཅན་ཀུན་ལ་མི་འཇིགས་པ།། 
དེ་ཡིས་རབ་ཏུ་སྦྱིན་པར་འགྱུར།། 
གང་ཞིག་རྒྱ་ཆེན་དེ་བཅིངས་ན།། 
མི་འཇིགས་ཕྱག་རྒྱ་ཞེས་བསྒྲགས་སོ།། 
འདིའི་སྔགས་ནི།། 
ན་མཿ་ས་མནྟ་བུད་དྷཱ་ནཱཾ།
སརྦྦ་ཐཱ་ཛི་ན་ཛི་ན་བྷ་ཡ་ནཱ་ཤ་ན་སྭཱ་ཧཱ།
དེ་བཞིན་དུ་ལག་པ་གཡས་པ་སྨད་དེ་དམ་པ་སྦྱིན་པ་ལྟར་བྱའོ།། 
འདི་ནི་དམ་པ་སྦྱིན་རྒྱ་ཞེས།། 
འཇིག་རྟེན་མགོན་པོ་རྣམས་ཀྱིས་བསྒྲགས།། 
འདི་ནི་བཅིངས་པ་ཙམ་གྱིས་སུ།། 
རྒྱལ་མཆོག་དམ་པ་སྩོལ་བར་འགྱུར།། 
འདིའི་གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
བ་ར་ད་བཛྲ་ཨཱཏྨ་ཀོ྅་ཧྃ་སྭཱ་ཧཱ།
ལག་པ་གཡས་པ་ཁུ་ཚུར་བཅངས་ཏེ་མཛུབ་མོ་བརྐྱང་ལ་དཔྲལ་བ་ཁྲོ་གཉེར་ལྟ་བུར་བྱའོ།། 
ཕྱག་རྒྱ་ཆེན་པོ་རྒྱ་ཆེན་འདི།། 
སངས་རྒྱས་སྐྱོབ་པ་ཐམས་ཅད་ཀྱི།། 
བདུད་ནི་རྣམ་པར་བསྡིགས་ཞེས་བྱ།། 
ཕུང་བྱེད་ཐམས་ཅད་འཇིག་པར་བྱེད།། 
འདི་ནི་བཅིངས་པ་ཙམ་གྱིས་སུ།། 
བདུད་སྡེ་ཤིན་ཏུ་མི་བཟད་དང་།། 
བགེགས་དང་ལོག་འདྲེན་གཞན་དག་ཀྱང་།། 
ཐེ་ཚོམ་མེད་པར་རབ་ཏུ་འབྱེར།། 
འདིའི་གསང་སྔགས་ནི་འདིའོ།། 
ན་མཿ་ས་མནྟ་བུད་དྷཱ་ནཱཾ།
མ་ཧཱ་བ་ལ་བ་ཏི་ད་ཤ་བ་ལ་ཏེ་ཛོདྦྷ་བེ་མ་ཧཱ་མཻ་ཏྲྱ་ངྷྱུ་ད་ག་ཏེ་སྭཱ་ཧཱ།
དེ་བཞིན་དུ་ལག་པ་གཡས་པ་ཁུ་ཚུར་བཅངས་ལ་གུང་མོ་གཉིས་དང་སྲིན་ལག་གཉིས་བརྐྱང་སྟེ།
མཐེ་བོ་དེ་དྲུང་དུ་གཞག་གོ།། 
འདི་ནི་སངས་རྒྱས་མགོན་རྣམས་ཀྱི།། 
ཐུགས་རྗེ་ལས་བྱུང་སྤྱན་ཡིན་ཏེ།། 
མིག་གི་སྟེང་དུ་མཁས་པས་གཞག།
དེ་ལས་སངས་རྒྱས་སྤྱན་དུ་འགྱུར།། 
འདིའི་གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ག་ག་ན་བ་ར་ལཀྵ་ཎ་ཀ་རུ་ཎ་མཱ་ཡ་ཏ་ཐཱ་ག་ཏ་ཙཀྵུཿ་སྭཱ་ཧཱ།
དེ་བཞིན་དུ་ལག་པ་གཉིས་གཅིག་ཏུ་སྦྱར་ལ།
སོར་མོ་རྣམས་ཕན་ཚུན་བསྣོལ་བའི་ཁུ་ཚུར་བཅིངས་ཏེ།
མཛུབ་མོ་གཉིས་བསྒྲེང་ལ་བཀུག་སྟེ་སྤྲད་ལ་ཟླུམ་པོར་བྱ།
འདི་ནི་ཞགས་པ་མཆོག་ཅེས་གྲགས།། 
སྡང་བ་ཐམས་ཅད་འཇིག་པར་བྱེད།། 
སྔགས་པས་འདི་བཅིངས་དེ་ཡི་ཚེ།། 
རྟག་ཏུ་སྡང་བ་བཅིངས་པར་འགྱུར།། 
འདིའི་གསང་སྔགས་ནི་འདི་ཡིན་ནོ།། 
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་མ་ཧཱ་པཱ་ཤ་པྲ་ས་རོ་དཱ་རྱ་སཏྭ་དྷཱ་ཏུ་བི་མོ་ཙ་ཀ།
ཏ་ཐཱ་ག་ཏ་ཨ་དྷི་མུཀྟི་ནི་ར་ཛ་ཏ་སྭཱ་ཧཱ།
དེ་བཞིན་དུ་ལག་པ་གཉིས་གཅིག་ཏུ་སྦྱར་ཏེ།
ཁུ་ཚུར་བཅངས་ལ་མཛུབ་མོ་བསྒྲེང་སྟེ།
ཚིགས་གསུམ་པ་བཀུག་ལ་ལྷག་མ་རྣམས་ནི་གདུ་བུའི་ཚུལ་དུ་གནས་པར་བྱའོ།། 
སངས་རྒྱས་སྐྱོབ་པ་ཐམས་ཅད་ཀྱི།། 
ལྕགས་ཀྱུ་ཞེས་ནི་འདི་བཤད་དོ།། 
བྱང་ཆུབ་སེམས་དཔའ་བདག་ཉིད་ཆེ།། 
ས་བཅུ་དག་ལ་གནས་པ་དང་།། 
སྡང་བར་སེམས་པ་གཞན་དག་ཀྱང་།། 
ཐམས་ཅད་རབ་ཏུ་འགུགས་པར་བྱེད།། 
འདིའི་གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཨ་སརྦྦ་ཏྲ་ཨ་པྲ་ཏི་ཧ་ཏ་ཏ་ཐཱ་ག་ཏ།
ཨཾ་ཀུ་ཤ་བོ་དྷི་ཙཱརྱ་པ་རི་པཱུ་ར་ཀ་སྭཱ་ཧཱ།
ལྕགས་ཀྱུའི་ཕྱག་རྒྱ་ལས་གུང་མོ་གཉིས་བཀུག་སྟེ་དེ་ཉིད་དུ་སྦྱར་རོ།། 
འདི་ནི་དེ་བཞིན་གཤེགས་པའི་ཐུགས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཛྙཱ་ནོ་དྦྷ་བ་སྭཱ་ཧཱ།
ཕྱག་རྒྱ་དེ་ཉིད་ལས་སྲིན་ལག་གཉིས་བསྒྲེང་ལ་ལྷག་མ་རྣམས་དེ་བཞིན་དུ་གཞག་གོ།། 
དེ་བཞིན་གཤེགས་པའི་ལྟེ་བའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་མྲྀ་ཏོདྡྷ་བ་སྭཱ་ཧཱ།
ཕྱག་རྒྱ་དེ་ཉིད་ལས་མཐེའུ་ཆུང་བསྒྲེང་ལ་ལྷག་མ་རྣམས་དེ་བཞིན་དུ་གཞག་གོ།། 
རྐེད་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་ག་ཏི་སཾ་བྷ་བ་སྭཱ་ཧཱ།
དེ་བཞིན་དུ་ལག་པ་གཉིས་ཁོང་སྟོང་དུ་སྦྱར་ལ།
མཛུབ་མོ་གཉིས་བཀུག་སྟེ་ནང་དུ་གཞུག།
སྲིན་ལག་གཉིས་ཀྱང་དེ་བཞིན་དུ་བྱ།
མཐེ་བོ་དང་མཐེའུ་ཆུང་གཉིས་ཅུང་ཟད་དགུག།
གུང་མོ་གཉིས་གཤིབས་ཏེ་བསྒྲེང་ངོ།། 
འདི་ནི་དེ་བཞིན་གཤེགས་པའི་མཛོད་ཀྱི་ཕྱག་རྒྱ་སྟེ།
འདིའི་གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
རྃ་རྃ་རྃ་སྭཱ་ཧཱ།
ཕྱག་རྒྱ་དེ་ཉིད་ལས་སྲིན་ལག་གཉིས་ཕྱུང་ལ་བསྒྲེང་སྟེ་གཞག་གོ།། 
མཚམས་ཆེན་པོ་གཅད་པའི་ཕྱག་རྒྱ་སྟེ།
འདིའི་གསང་སྔགས་ནི་འདི་ཡིན་ནོ།། 
ན་མཿ་ས་མནྟ་བུད་དྷཱ་ནཱཾ།
བེ་ལུ་པུ་རི་བི་ཀུ་རི་བི་ཀུ་ལེ་སྭཱ་ཧཱ།
མཚམས་ཆེན་པོ་གཅད་པའོ།། 
དེ་ཉིད་ལས་གུང་མོ་གཉིས་བཀུག་ལ་མཐེ་བོང་གཉིས་བསྒྲེང་ངོ།། 
སྲུང་བ་ཆེན་པོའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏེ་བྷྱཿ་སརྦྦ་བྷ་ཡེ་བི་ག་ཏེ་བྷྱོ་བི་ཤྭ་མུ་ཁེ་བྷྱཿ།
སརྦ་ཐཱ་ཧཾ་ཁཾ་རཀྵ་མ་ཧཱ་བ་ལེ་སརྦྦ་ཏ་ཐཱ་ག་ཏ་པུ་ཎྱ་ནིར་ཛཱ་ཏེ་ཧཱུྃ་ཧཱུྃ་ཏྲ་ཊ་ཏྲ་ཊ།
ཨ་པྲ་ཏི་ཧ་ཏེ་སྭཱ་ཧཱ།
མི་བཟོད་པ་ཞེས་བྱ་བ་བསྲུང་བ་ཆེན་མོའོ།། 
དེ་བཞིན་དུ་མཛུབ་མོ་གཉིས་བརྐྱང་ལ་མཐེ་བོང་གཉིས་ནང་དུ་གཞུག་གོ།། 
ཀུན་ཏུ་འབར་བ་ཞེས་བྱ་བའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཛྭཱ་ལ་མཱ་ལི་ནི་ཏ་ཐཱ་ག་ཏ་ཨརྩི་སྭཱ་ཧཱ།
ཀུན་ཏུ་འབར་བའོ།། 
དེ་བཞིན་དུ་ལག་པ་གཉིས་ཐལ་མོ་ཁོང་སྟོང་དུ་སྦྱར་ལ།
མཛུབ་མོ་གཉིས་ཀྱིས་ངོས་ནས་དཀྲིའོ།། 
འདི་ནི་དེ་བཞིན་གཤེགས་པའི་གོ་ཆའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
པྲ་ཙཎྜ་བཛྲ་ཛ་ཡ་བི་སྥུ་ར་ཧཱུྃ།
དེ་བཞིན་གཤེགས་པའི་གོ་ཆའོ།། 
ཕྱག་རྒྱ་དེ་ཉིད་ལས་མཛུབ་མོ་གཉིས་དང་མཐེ་བོ་གཉིས་གཅིག་ཏུ་སྦྱར་རོ།། 
དེ་བཞིན་གཤེགས་པའི་ལྗགས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་ཛི་ཧྭ་སིདྡྷི་དྷརྨྨ་པྲ་ཏིཥྛི་ཏེ་སྭཱ་ཧཱ།
དེ་བཞིན་གཤེགས་པའི་ལྗགས་སོ།། 
ཕྱག་རྒྱ་དེ་ཉིད་ལས་མཛུབ་མོ་གཉིས་དང་སྲིན་ལག་གཉིས་བཀུག་ལ་ནང་དུ་སྦྱར།
མཐེ་བོ་གཉིས་བསྒྲེང་ལ་ཅུང་ཟད་བཀུག་སྟེ།
རྩེ་མོ་གུང་མོ་ལ་ཕྱོགས་པར་བྱ།
མཐེའུ་ཆུང་གཉིས་ནི་བརྒྱང་ལ་མཐེ་བོ་གཉིས་སྔ་མ་བཞིན་ནོ།། 
འདི་ནི་དེ་བཞིན་གཤེགས་པའི་ཞལ་ཆེན་པོའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་མ་ཧཱ་བཱ་ཀྟྲེ་བི་ཛྙཱ་ན་མ་ཧོ་ད་ཡ་སྭཱ་ཧཱ།
དེ་བཞིན་གཤེགས་པའི་ཞལ་ལོ།། 
ཕྱག་རྒྱ་དེ་ཉིད་ལས་མཛུབ་མོ་བཀྲོལ་ལ།
ནང་དུ་བཅུག་སྟེ་དགུ་བོར་བྱས་ལ་བསྟོད་དེ་གཟུང་ངོ།། 
དེ་བཞིན་གཤེགས་པའི་མཆེ་བའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་མ་ཧཱ་དྃ་ཥྚྲ་ས་ར་ས་རཱ་གྲ་ས་མ་པྲ་བྷཱ་ཀ་སརྦྦ་ཏ་ཐཱ་ག་ཏ་བི་ཥ་ཡ་སཾ་བྷ་བ་སྭཱ་ཧཱ།
དེ་བཞིན་གཤེགས་པའི་མཆེ་བའོ།། 
ཕྱག་རྒྱ་དེ་ཉིད་ལས་མཛུབ་མོ་གཉིས་བསྒྲེང་སྟེ་གཟུང་ལ་ཚིགས་གསུམ་པ་དགུག་གོ།། 
དེ་བཞིན་གཤེགས་པའི་སོ་སོ་ཡང་དག་པར་རིག་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་ཙིནྟ་ཨནྡྷུ་ཏ་རཱུ་པ་པཱ་བ་ག་སཾ་པྲ་ཏི་བིདྱཱ་བི་ཤུདྡྷ་སྭ་ར་སྭཱ་ཧཱ།
དེ་བཞིན་གཤེགས་པའི་སོ་སོ་ཡང་དག་པར་རིག་པའོ།། 
དེ་བཞིན་དུ་ལག་པ་གཉིས་གཅིག་ཏུ་ཐལ་མོ་ཁོང་སྟོང་དུ་སྦྱར་ཏེ་མཐེ་བོ་གཉིས་དང་མཐེའུ་ཆུང་གཉིས་ནང་དུ་བཅུག་ལ་གཅིག་ཏུ་སྤྲད་དོ།། 
འདི་ནི་སྟོབས་བཅུའི་ཕྱག་རྒྱ་སྟེ།
གསང་སྔགས་ལ།
ནམཿ་ས་མནྟ་བུད་དྷཱ་ནཱཾ།
ད་ཤ་བ་ལ་ག་དྷ་ར་ཧཱུྃ་སྃ་ཛྃ་སྭཱ་ཧཱ།
སྟོབས་བཅུའི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་མཐེ་བོ་གཉིས་ཀྱི་རྩེ་མོར་མཛུབ་མོ་གཉིས་བཀུག་སྟེ་སྦྱར་རོ།། 
དྲན་པ་ཉེ་བར་གཞག་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་སྨྲྀ་ཏི་སཏྭ་ཧི་ཏ་ཨ་བྷྱུངྒ་ཏ་ག་ག་ན་ས་མ་ས་མ་སྭཱ་ཧཱ།
དྲན་པ་ཉེ་བར་གཞག་པའི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་སྲིན་ལག་གཉིས་མཐེ་བོའི་སྟེང་དུ་གཟུང་ངོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སརྦྦ་དྷརྨྨ་ས་མ་ཏཱ་པྲཱཔྟ་ཏ་ཐཱ་ག་ཏ་ཨ་ནུ་ག་ཏ་སྭཱ་ཧཱ།
ཆོས་ཐམས་ཅད་མཉམ་པ་ཉིད་དུ་རྟོགས་པར་བྱེད་པའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་གཅིག་ཏུ་སྦྱར་ཏེ།
མཛུབ་མོ་གཉིས་ཀྱིས་གུང་མོ་གཉིས་དཀྲིས་ལ་ལྷག་མ་རྣམས་ནི་དེ་བཞིན་དུ་གཞག་གོ།། 
ཀུན་ཏུ་བཟང་པོའི་ཡིད་བཞིན་གྱི་ནོར་བུའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ས་མནྟཱ་ནུ་ག་ཏ་བི་རཱ་ཛ་དྷརྨྨ་ནིར་ཛཱ་ཏ་མ་ཧཱ་མ་ཧཱ་སྭཱ་ཧཱ།
ཡིད་བཞིན་གྱི་ནོར་བུའི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་མཛུབ་མོ་གཉིས་གུང་མོ་གཉིས་ཀྱི་ནང་དུ་བཀུག་ལ་གཞག།
ལྷག་མ་རྣམས་ནི་སྔ་མ་བཞིན་ནོ།། 
འདིའི་གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་ཙི་ཏེཉྫ་ཡ་སརྦྦ་སཏྭཱ་ཤ་ཡཱ་ནུ་ག་ཏ་སྭཱ་ཧཱ།
བྱམས་པའི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་མཐེ་བོ་གཉིས་ནང་དུ་གཞུག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨཱ་ཀཱ་ཤ་ས་མ་ཏཱ་ནུ་ག་ཏ་བི་ཙི་ཏྲཾ་བ་ར་དྷ་ར་སྭཱ་ཧཱ།
ནམ་མཁའི་སྙིང་པོའི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་སྲིན་ལག་གཉིས་དང་མཐེའུ་ཆུང་གཉིས་ནང་དུ་བཅུག་ལ།
མཛུབ་མོ་གཉིས་གུང་མོ་གཉིས་དང་ལྷན་ཅིག་ཏུ་སྦྱར་རོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་ཏ་སཏྭ་ཧི་ཏ་ཨ་བྷྱུངྒ་ཏ་ཏྲྃ་ཏྲྃ་རྃ་རྃ་སྭཱ་ཧཱ།
སྒྲིབ་པ་ཐམས་ཅད་རྣམ་པར་སེལ་བའི་ཕྱག་རྒྱ་དང་གསང་སྔགས་སོ།།།། 
བམ་པོ་ལྔ་པ།
དེ་བཞིན་དུ་ལག་པ་གཉིས་གཅིག་ཏུ་སྦྱར་ལ་སོར་མོ་ཐམས་ཅད་དྲིལ་བུ་འདྲ་བར་ཁ་དབྱེ།
མཐེ་བོ་གཉིས་དང་མཐེའུ་ཆུང་གཉིས་གཅིག་ཏུ་སྦྱར།
ལྷག་མ་རྣམས་ནི་པདྨ་ལྟ་བུར་བྱའོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཏ་ཐཱ་ག་ཏ་ཨ་བ་ལོ་ཀི་ཏ་ཀ་རུ་ཎཱ་མཱ་ཡ་ར་ར་ར་ཧཱུྃ་ཛཿ་སྭཱ་ཧཱ།
སྤྱན་རས་གཟིགས་དབང་ཕྱུག་གི་པདྨའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་ཐལ་མོ་ཁོང་སྟོང་དུ་སྦྱར་ལ་པདྨ་ཁ་མ་བྱེ་བ་ལྟ་བུར་བྱའོ།། 
པདྨའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཛྃ་ཛྃ་ས་སྭཱ་ཧཱ།
མཐུ་ཆེན་པོ་ཐོབ་པའི་པདྨའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་ཁུ་ཚུར་བཅངས་ལ་མཛུབ་མོ་གཉིས་རྩེ་མོ་ཅན་དུ་བསྒྲེང་སྟེ།
མཐེ་བོ་གཉིས་ཀྱང་དེའི་དྲུང་དུ་གཞག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏཱ་རེ་ཏཱ་རེ་ཎི་ཀ་རུ་ཎོངྦྷ་བེ་སྭཱ་ཧཱ།
ལྷ་མོ་སྒྲོལ་མའི་འོ།། 
ཕྱག་རྒྱ་དེ་ཉིད་ལས་མཛུབ་མོ་གཉིས་གཅུས་ཏེ་བསྒྲེང་ངོ།། 
ལྷག་མ་རྣམས་ནི་སྔ་མ་བཞིན་ནོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སརྦྦ་བྷཱ་བ་སན་ཏྲཱ་ས་ནི་ཧཱུྃ་སྥོ་ཊ་ཡ་སྭཱ་ཧཱ།
ཁྲོ་གཉེར་ཅན་མའི་འོ།། 
དེ་བཞིན་དུ་ལག་པ་གཉིས་ཐལ་མོ་ཁོང་སྟོང་དུ་སྦྱར་ལ།
སྲིན་ལག་གཉིས་དང་མཐེ་བོ་གཉིས་ནང་དུ་གཞུག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏ་བི་ཥ་ཡ་སམྦྷ་བ་པདྨ་མཱ་ལཱི་ནཱི་སྭཱ་ཧཱ།
གོས་དཀར་ཅན་གྱིའོ།། 
ཕྱག་རྒྱ་དེ་ཉིད་ལས་མཐེ་བོ་གཉིས་གྱེན་དུ་བསྒྲེང་ལ་མཛུབ་མོ་གཉིས་ཀྱི་རྩེ་མོ་དེའི་དྲུང་དུ་བར་ནས་གང་ཙམ་གྱིས་ཆོད་པར་གཞག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཁཱ་ད་བྷཉྫསྥོ་ཊ་ཡ་སྭཱ་ཧཱ།
རྟ་མགྲིན་གྱི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་སྲིན་ལག་གཉིས་དང་།
མཐེའུ་ཆུང་གཉིས་ཀྱང་གྱེན་དུ་བསྒྲེང་ལ་ལྷག་མ་རྣམས་ནི་དེ་བཞིན་དུ་ཁུ་ཚུར་བཅངས་པའི་ཚུལ་དུ་གཞག་གོ།། 
དེའི་གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧ་ཧ་ཧ་སུ་ན་ཏ་ནུ་སྭཱ་ཧཱ།
སའི་སྙིང་པོའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་ཐལ་མོ་ཁོང་སྟོང་དུ་སྦྱར་ལ།
གུང་མོ་གཉིས་ཀྱིས་སྲིན་ལག་གཉིས་དཀྲིས་ཏེ།
མཛུབ་མོ་གཉིས་ཀྱང་མཐེ་བོང་གཉིས་ཀྱི་སྟེང་དུ་བཀུག་སྟེ་གཞག།
ལྷག་མ་རྣམས་ནི་སྔ་མ་བཞིན་ནོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་ཀུ་མཱ་ར་ཀ་བི་མུཀྟི་པ་ཐེ་སྟི་ཥྛ་ཏེ།
སྨ་ར་སྨ་ར་པྲ་ཏི་ཛྙཱ་ན་སྭཱ་ཧཱ།
འཇམ་དཔལ་གྱི་ཕྱག་རྒྱ་དང་གསང་སྔགས་སོ།། 
ལག་པ་གཡོན་པ་ཁུ་ཚུར་བཅངས་ཏེ་མཛུབ་མོ་དགུག་གོ།། 
དྲ་བའི་འོད་ཀྱི་ལྕགས་ཀྱུའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་ཀུ་མཱ་ར་ཡ་ག་ཏ་སྭ་བྷཱ་བ་སྠི་ཏ་སྭཱ་ཧཱ།
དྲ་བའི་འོད་ཀྱི་ཕྱག་རྒྱ་དང་གསང་སྔགས་སོ།། 
ཕྱག་རྒྱ་དེ་ཉིད་ལས་སོར་མོ་ཐམས་ཅད་དགུ་བོར་བྱའོ།། 
གཞོན་ནུ་དྲི་མ་མེད་ཀྱི་འོད་ཀྱི་ཨུཏྤ་ལའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་ཀུ་མཱ་ར་བི་ཙི་ཏྲ་ག་ཏི་ཀུ་མཱ་ར།
པྲ་ཏི་ཛྙཱ་མ་ནུ་སྨ་ར་སྭཱ་ཧཱ།
དྲི་མ་མེད་པའི་འོད་ཀྱི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཡས་པ་ཁུ་ཚུར་བཅངས་ལ་མཛུབ་མོ་དང་གུང་མོ་གཉིས་གཤིབས་ཏེ་གྱེན་དུ་བསྒྲེང་ངོ།། 
སྐྲ་ཅན་གྱི་ཕྱག་རྒྱ་སྟེ་གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་ཀུ་མཱ་རི་ཀླེ་ཤ་ཙྪེ་ད་ཡ་ཨཱ་ཛྙཱ་ནཱན་སྨ་ར་པྲ་ཏི་ཛྙཱ་ན་སྭཱ་ཧཱ།
སྐྲ་ཅན་གྱི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཡས་པ་ཁུ་ཚུར་བཅངས་ལ་གུང་མོ་གྱེན་དུ་བསྒྲེང་སྟེ་མདུང་རྩེ་ལྟ་བུར་བྱ།
ཉེ་སྐྲ་ཅན་གྱི་མདུང་རྩེའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
བཾནྡྷ་ཡ་ཨཛྙཱ་ཧེ་ཀུ་མཱ་རི་ཀེ་སྭཱ་ཧཱ།
ཉེ་སྐྲ་ཅན་གྱི་མདུང་རྩེའི་ཕྱག་རྒྱ་དང་གསང་སྔགས་སོ།། 
ལག་པ་གཉིས་ཁུ་ཚུར་བཅངས་ཏེ།
གུང་མོ་གཉིས་བརྐྱང་ལ་མཛུབ་མོ་གཉིས་ངོས་སུ་སྦྱར་སྣ་ཚོགས་མའི་དབྱུག་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཀུ་མཱ་རི་ཀེ་ཨཱ་ཛྙཱ་ན་པུ་ར་བི་དྭཾ་ས་ནི་སྭཱ་ཧཱ།
དེ་བཞིན་དུ་ལག་པ་གཡོན་པ་ཁུ་ཚུར་བཅངས་ལ་སྲིན་ལག་དང་མཐེའུ་ཆུང་གཉིས་བསྒྲེང་ངོ།། 
ནོར་ཅན་གྱི་རྒྱལ་མཚན་གྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་སྥུ་ར་ཛྙཱ་ན་ཀེ་ཏུ་སྭཱ་ཧཱ།
ནོར་ཅན་གྱི་རྒྱལ་མཚན་གྱི་ཕྱག་རྒྱ་དང་གསང་སྔགས་སོ།། 
ལག་པ་གཡས་པ་ཁུ་ཚུར་བཅངས་ལ།
མཛུབ་མོ་བསྒྲེང་སྟེ་རྩེ་མོ་དགུག་གོ།། 
འགུགས་མའི་ལྕགས་ཀྱུའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨཱ་ཀརྵ་ཡ་སརྦྦཾ་ཀུ་རུ་ཨཱ་ཛྙཱ་ན་ཀུ་མཱ་ར་སྱ་སྭཱ་ཧཱ།
འགུགས་མའི་ལྕགས་ཀྱོའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་ཁུ་ཚུར་བཅངས་ལ།
མཛུབ་མོ་གཉིས་བསྒྲེང་སྟེ་ཚིགས་གསུམ་པ་དགུག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་བི་སྨ་ཡ་ནི་ཡེ་སྭཱ་ཧཱ།
ཕྱག་བརྙན་མ་རྣམས་ཀྱི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཡས་པ་ཁུ་ཚུར་བཅངས་ཏེ།
གུང་མོ་བསྒྲེང་ལ་ཚིགས་གསུམ་པ་དགུག་གོ།། 
ངོ་མཚར་ཅན་གྱི་རྡོ་རྗེའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
བི་མ་ཏི་ཙྪེ་ད་ཀ་སྭཱ་ཧཱ།
ངོ་མཚར་གྱི་རྡོ་རྗེ་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཡས་པའི་དཔུང་པ་བསྟོད་ལ།
ལག་པ་མི་འཇིགས་པ་སྦྱིན་པ་ལྟ་བུར་བྱ།
མི་འཇིགས་པ་སྦྱིན་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་བྷ་ཡནྡཱ་ཏ་སྭཱ་ཧཱ།
མི་འཇིགས་པ་སྦྱིན་པའི་ཕྱག་རྒྱ་དང་གསང་སྔགས་སོ།། 
ལག་པ་དེ་ཉིད་མས་ཡར་འདྲེན་པའི་ཚུལ་དུ་བྱའོ།། 
ངན་སོང་སྤོང་བའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཨ་བྷྱུང་དྷ་ར་སཏྭ་དྷཱ་ཏུ་ན་སྭཱ་ཧཱ།
ངན་སོང་སྤོང་བའི་ཕྱག་རྒྱ་དང་གསང་སྔགས་སོ།། 
ལག་པ་དེ་ཉིད་བྲང་དུ་གཞག་གོ།། 
ཡོངས་སུ་སྐྱོང་སེམས་བློ་གྲོས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་མ་ཧཱ་མ་ཧཱ་སྨ་ར་པྲ་ཏི་ཛྙཱ་སྭཱ་ཧཱ།
ཡོངས་སུ་སྐྱོང་སེམས་བློ་གྲོས་ཀྱི་ཕྱག་རྒྱ་དང་གསང་སྔགས་སོ།། 
ལག་པ་དེ་ཉིད་མེ་ཏོག་འཛིན་པའི་ཚུལ་དུ་བྱའོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སཏྭེ་བཇྲོདྡྷ་བ་སྭཱ་ཧཱ།
བྱམས་པ་འབྱུང་བའི་ཕྱག་རྒྱ་དང་གསང་སྔགས་སོ།། 
ལག་པ་དེ་ཉིད་སྙིང་གར་གཞག་ལ་གུང་མོ་ནང་དུ་དགུག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཀ་རུ་ཎོདྦྷ་བ་སྭཱ་ཧཱ།
སྙིང་རྗེས་བརླན་པའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཡས་པ་མཆོག་སྦྱིན་པའི་ཚུལ་དུ་བྱའོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་བ་ར་ད་བ་ར་པྲཱཔྟ་སྭཱ་ཧཱ།
གདུང་བ་ཐམས་ཅད་ཞི་བར་བྱེད་པའི་འོ།། 
ལག་པ་དེ་ཉིད་ཡིད་བཞིན་གྱི་ནོར་བུ་འཛིན་པའི་ཚུལ་དུའོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཤ་པ་རི་པཱུ་ར་ཀ་སྭཱ་ཧཱ།
བློ་གྲོས་བསམ་གྱིས་མི་ཁྱབ་པ་དང་ལྡན་པའི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་ཁུ་ཚུར་བཅངས་ལ།
གུང་མོའི་སོར་མོ་གཉིས་ཕྱུང་སྟེ་བརྐྱང་ངོ།། 
སའི་སྙིང་པོའི་མེ་ཏོག་གི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧ་ཧ་ཧ་བིསྨ་ཡེ་སྭཱ་ཧཱ།
སའི་སྙིང་པོའི་ཕྱག་རྒྱ་དང་གསང་སྔགས་སོ།། 
ལག་པ་གཡས་པ་ཁུ་ཚུར་བཅངས་ལ།
སོར་མོ་གསུམ་བརྐྱང་ངོ།། 
རིན་ཆེན་འབྱུང་གནས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧེ་ཧེ་མ་ཧཱ་མ་ཧཱ་སྭཱ་ཧཱ།
རིན་ཆེན་འབྱུང་གནས་ཀྱི་ཕྱག་རྒྱ་དང་གསང་སྔགས་སོ།། 
ལག་པ་དེ་ཉིད་ལས་སྲིན་ལག་བརྐྱང་སྟེ་གྱེན་དུ་བསྒྲེང་ངོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
རདྦྷ་བ་སྭཱ་ཧཱ།
ཕྱག་ན་རིན་ཆེན་གྱི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་བསྣོལ་ཏེ་རྒྱབ་སྦྱར་ལ།
གཡོན་པའི་མཐེ་བོས་གཡས་པའི་མཐེའུ་ཆུང་འཁྱུད་དེ།
དེ་བཞིན་དུ་གཡས་པས་ཀྱང་གཡོན་པ་ལ་འཁྱུད་ལ་ལྷག་མ་རྣམས་རྡོ་རྗེ་ལྟ་བུར་བྱའོ།། 
ས་འཛིན་གྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
དྷ་ར་ཎཱི་པྲཱཔྟ་སྭཱ་ཧཱ།
ས་འཛིན་གྱི་ཕྱག་རྒྱ་དང་གསང་སྔགས་སོ།། 
ཕྱག་ན་རིན་ཆེན་ཕྱག་རྒྱ་ནི་རྡོ་རྗེ་རྩེ་ལྔ་སྟེ་སྔ་མ་བཞིན་ནོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
རཏྣ་ནིར་ཛཱ་ཏེ་སྭཱ་ཧཱ།
ཕྱག་ན་རིན་ཆེན་གྱི་ཕྱག་རྒྱ་དང་གསང་སྔགས་སོ།
ཕྱག་རྒྱ་དེ་ཉིད་ལས་སོར་མོ་རྣམས་དགོད་པར་བྱའོ།། 
བསམ་པ་བརྟན་པའི་ཕྱག་རྒྱ་སྟེ།
གསང་སྔགས་ལ།
ནམཿ་ས་མནྟ་བུད་དྷཱ་ནཱཾ།
བཛྲ་སཾ་བྷ་བ་སྭཱ་ཧཱ།
བསམ་པ་བརྟན་པའི་ཕྱག་རྒྱ་དང་གསང་སྔགས་སོ།། 
ལག་པ་གཉིས་དེ་བཞིན་དུ་བྱ་བ་ནི་ནམ་མཁའི་སྙིང་པོའི་རལ་གྲིའི་ཕྱག་རྒྱ་སྟེ།
གསང་སྔགས་ལ།
ནམཿ་ས་མནྟ་བུད་དྷཱ་ནཱཾ།
ག་ག་ན་ནཱནྟ་ཙ་ར་སྭཱ་ཧཱ།
འཕགས་པ་ནམ་མཁའི་སྙིང་པོའི་ཕྱག་རྒྱ་དང་གསང་སྔགས་སོ།། 
འཁོར་ལོའི་ཕྱག་རྒྱ་སྔ་མ་བཞིན་དུ་བྱས་པ་ནི་ནམ་མཁའི་བློ་གྲོས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཙཀྲ་བརྟི་སྭཱ་ཧཱ།
ནམ་མཁའི་བློ་གྲོས་ཀྱི་ཕྱག་རྒྱ་དང་གསང་སྔགས་སོ།། 
དུང་གི་ཕྱག་རྒྱ་སྔ་མ་བཞིན་དུ་བྱས་པ་ནི་རྣམ་པར་དག་པའི་བློ་གྲོས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
དྷརྨྨ་སཾ་བྷ་བ་སྭཱ་ཧཱ།
རྣམ་པར་དག་པའི་བློ་གྲོས་ཀྱི་ཕྱག་རྒྱ་དང་གསང་སྔགས་སོ།། 
པདྨའི་ཕྱག་རྒྱ་སྔ་མ་བཞིན་དུ་བྱས་པ་ནི་སྤྱོད་པའི་བློ་གྲོས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
པདྨ་མཱ་ལཱ་ཡ་སྭཱ་ཧཱ།
སྤྱོད་པའི་བློ་གྲོས་ཀྱི་ཕྱག་རྒྱ་དང་གསང་སྔགས་སོ།། 
ཨུཏྤ་ལའི་ཕྱག་རྒྱ་སྔ་མ་བཞིན་ལས་ཁ་མ་བྱེ་བར་བྱས་པ་ནི་ནམ་མཁའ་དྲི་མ་མེད་པའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཛྙཱ་ནོདྦྷ་བ་སྭཱ་ཧཱ།
ནམ་མཁའ་དྲི་མ་མེད་པའི་ཕྱག་རྒྱ་དང་གསང་སྔགས་སོ།། 
རྡོ་རྗེ་སྔ་མ་བཞིན་དུ་བྱས་པ་ནི་བརྟན་པའི་བློ་གྲོས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
བཛྲ་ཀཱ་ར་སྭཱ་ཧཱ།
བརྟན་པའི་བློ་གྲོས་ཀྱི་ཕྱག་རྒྱ་དང་གསང་སྔགས་སོ།། 
དེ་བཞིན་དུ་ལག་པ་གཉིས་གཅིག་ཏུ་སྦྱར་ཏེ།
སྲིན་ལག་གཉིས་ནང་དུ་བཅུག་ལ་གུང་མོ་དང་།
མཐེ་བོང་གཉིས་དང་།
མཐེའུ་ཆུང་གཉིས་བསྒྲེང་སྟེ་མཛུབ་མོ་གཉིས་གུང་མོའི་ངོས་སུ་བཀུག་ལ་བར་ནས་གང་ཙམ་གྱིས་མ་རེག་པར་གཞག་གོ།། 
ཕྱག་ན་རྡོ་རྗེའི་ཕྱག་རྒྱ་སྟེ་རྡོ་རྗེའོ།། 
གསང་སྔགས་ལ།
ན་མཿ་ས་མནྟ་བཛྲཱ་ཎཱན།
ཙཎྜ་མ་ཧཱ་རོ་ཥ་ཎ་ཧཱུྃ།
རྡོ་རྗེ་འཛིན་གྱིའོ།། 
ཕྱག་རྒྱ་དེ་ཉིད་ལས་མཐེ་བོ་གཉིས་དང་མཐེའུ་ཆུང་གཉིས་ནང་དུ་གཞུག་གོ།
མཱ་མ་ཀཱིའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
ཏྲི་ཊ་ཏྲི་ཊ་ཛ་ཡནྟི་སྭཱ་ཧཱ།
མཱ་མ་ཀཱིའི་འོ།། 
དེ་བཞིན་དུ་ལག་པ་གཉིས་རྒྱབ་སྤྲད་ལ་སོར་མོ་རྣམས་ཕན་ཚུན་བསྣོལ་ཏེ་གཅུས་ལ་བསྡམས་ཏེ།
གཡོན་པའི་མཐེ་བོས་གཡས་པའི་མཐེ་བོ་མནན་ལ་བསྡམ་མོ།། 
རྡོ་རྗེ་ལུ་གུ་རྒྱུད་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
ཧཱུྃ་བནྡྷ་བནྡྷ།
མོ་ཊ་ཡ་མོ་ཊ་ཡ།
བཛྲོདྦྷ་བེ།
སརྦྦ་ཏྲ་པྲ་ཏི་ཧ་ཏེ་སྭཱ་ཧཱ།
རྡོ་རྗེ་ལུ་གུ་རྒྱུད་ཀྱི་ཕྱག་རྒྱ་དང་གསང་སྔགས་སོ།། 
རྡོ་རྗེའི་ཕྱག་རྒྱ་དེ་ཉིད་ལས་མཐེ་བོ་གཉིས་ཅུང་ཟད་བཀུག་ལ་མཛུབ་མོ་གཉིས་ཀྱང་དེ་ལ་ཕྱོགས་པར་བྱའོ།། 
རྡོ་རྗེ་ཁྲོ་ཟླ་གཙོ་བོའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
ཧྲཱིཿ་ཧཱུྃ་ཕཊ་སྭཱ་ཧཱ།
ཁྲོ་ཟླ་གཙོ་བོའི་འོ།། 
དེ་བཞིན་དུ་ལག་པ་གཉིས་ཁུ་ཚུར་བཅངས་མཛུབ་མོ་གཉིས་གཤིབས་ཏེ་བསྒྲེང་ངོ།། 
རྡོ་རྗེ་རྩེ་མོའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
སརྦྦ་དྷརྨྨ་ནི་ད་ན་བཛྲཱ་སཱུ་ཙི་བ་ར་དེ་སྭཱ་ཧཱ།
རྡོ་རྗེ་རྩེ་མོའི་འོ།། 
དེ་བཞིན་དུ་ལག་པ་གཉིས་ཁུ་ཚུར་བཅངས་ལ་སྙིང་གར་གཞག་གོ།། 
རྡོ་རྗེ་ཁུ་ཚུར་གྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
ཊ་ཡ་བཛྲ་སཾ་བྷ་བེ་སྭཱ་ཧཱ།
རྡོ་རྗེ་ཁུ་ཚུར་གྱིའོ།། 
ལག་པ་གཡོན་པ་ཁུ་ཚུར་བཅངས་པའི་མཛུབ་མོ་གྱེན་དུ་བསྒྲེང་སྟེ་ཁྲོས་པ་བཞིན་དུ་བསྡིགས་པར་བྱ་བ་ནི་གདུལ་དཀའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
དུར་དཱནྟ་མ་ཧཱ་རོ་ཥ་ཎ་ལཱ་ད་ཡ་སརྦྦན་ཀུ་རུ་ཏ་ཐཱ་ག་ཏ་ཨཱ་ཛྙཱ་ན་སྭཱ་ཧཱ།
གདུལ་དཀའི་འོ།། 
ལག་པ་གཡས་པ་ཁུ་ཚུར་བཅངས་ལ་གདབ་པའི་ཐབས་སུ་བྱའོ།། 
མངོན་ཕྱོགས་ཀྱི་ཐོ་བའི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བཛྲཱ་ཎཱཾ།
ཧེ་ཨ་བྷི་མུ་ཁ་མ་ཧཱ་ཙཎྜ་གྲཱིཧྞ་ཁཱ་ད་ཡ་ཀིཉྩི་ར་ཡ་སི་ས་མ་ཡ་མ་ནུ་སྨ་ར་སྭཱ་ཧཱ།
མངོན་ཕྱོགས་ཀྱིའོ།། 
སྔ་མ་བཞིན་ལྷུང་བཟེད་འཛིན་པའི་ཚུལ་དུ་བྱས་པ་ནི་ཤཱཀྱ་ཐུབ་པའི་ལྷུང་བཟེད་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཀླེ་ཤ་ནི་སཱུ་ད་ན་སརྦྦ་དྷརྨྨ་པ་ཤཱི་ཏ་པྲཱཔྟ་ག་ག་ན་ས་མ་སྭཱ་ཧཱ།
ཤཱཀྱ་ཐུབ་པའི་འོ།། 
མཛོད་སྤུའི་ཕྱག་རྒྱ་ནི་སྔ་མ་བཞིན་ནོ།། 
ལག་པ་གཡས་པའི་སོར་མོ་ཀུན་རྩེ་མོ་སྦྱར་ཏེ་སྤྱི་བོའི་སྟེང་དུ་གཞག་གོ།། 
གཙུག་ཏོར་ཐམས་ཅད་ཀྱི་ཕྱག་རྒྱ་སྟེ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
བྃ་བྃ་ཧཱུྃ་ཧཱུྃ་ཕཊ་སྭཱ་ཧཱ།
གཙུག་ཏོར་ཐམས་ཅད་ཀྱི་ཕྱག་རྒྱ་དང་གསང་སྔགས་སོ།། 
ལག་པ་གཡོན་པ་ཁུ་ཚུར་བཅངས་ལ་གུང་མོ་དང་མཛུབ་མོ་གཉིས་བརྐྱང་སྟེ།
སྲིན་ལག་དང་མཐེའུ་ཆུང་གི་རྩེ་མོར་མཐེ་བོ་གཞག་ལ་གཡས་པའི་མཛུབ་མོ་དང་གུང་མོ་གཉིས་གཡོན་པའི་མཐིལ་དུ་གཞུག།
མཐེ་བོ་ཡང་སྔ་མ་བཞིན་དུ་བྱའོ།། 
མི་གཡོ་མགོན་གྱི་ཕྱག་རྒྱ་རལ་གྲི་ཤུབས་སུ་བཅུག་པའོ།། 
འཇིག་རྟེན་གསུམ་ལས་རྣམ་པར་རྒྱལ་བའི་ནི་རྡོ་རྗེ་སྟེ།
སྔ་མ་བཞིན་ནོ།། 
དེ་བཞིན་དུ་ལག་པ་གཉིས་གཅིག་ཏུ་སྦྱར་ལ་སྲིན་ལག་དང་མཐེའུ་ཆུང་གཉིས་ནང་དུ་བཅུག་གོ།། 
གུང་མོ་གཉིས་གཤིབས་ཏེ་བསྒྲེང་ལ་མཛུབ་མོ་གཉིས་བཀུག་སྟེ།
གུང་མོའི་ཚིགས་གསུམ་པར་གཞག།
མཐེ་བོ་གཉིས་མིག་ལྟ་བུར་བྱ།
སངས་རྒྱས་དང་བྱང་ཆུབ་སེམས་དཔའི་ཡུམ་གྱི་ཕྱག་རྒྱ་སྟེ་གཙུག་ཏོར་རོ།། 
ལག་པ་གཡོན་པ་བརྐྱང་སྟེ་ཁ་སྦུབ་སྟེ།
ལག་པ་གཡས་པ་ཁུ་ཚུར་བཅངས་ལ་མཛུབ་མོས་གདུགས་ལྟ་བུར་གཟུང་ངོ།། 
གདུགས་དཀར་པོའི་ཕྱག་རྒྱ་སྟེ།
གདུགས་སོ།། 
ཁྃ།
གཙུག་ཏོར་རྒྱལ་བའི་ནི་རལ་གྲི་སྟེ་སྔ་མ་བཞིན་ནོ།། 
ཤྃ།
རྣམ་པར་རྒྱལ་བའི་འཁོར་ལོ་སྟེ་སྔ་མ་བཞིན་ནོ།། 
སིྃ།། 
རྣམ་པར་འཐོར་བའི་ལྕགས་ཀྱུ་སྟེ།
ལག་པ་གཡས་པ་ཁུ་ཚུར་བཅངས་ལ་མཛུབ་མོ་བཀུག་སྟེ་གཞག་གོ།
ཧཱུྃ།
གཟི་བརྗིད་ཕུང་པོའི་ནི་གཙུག་ཏོར་ཏེ་སྔ་མ་བཞིན་ནོ།། 
གསང་སྔགས་ལ།
ཏྲྀཾ།
ཆེར་འབྱུང་བའི་ཕྱག་རྒྱ་ནི།། 
རྡོ་རྗེའི་ཕྱག་རྒྱ་ཞེས་སུ་གྲགས།
ཨུྃ།
གྱེན་དུ་འབྱུང་བའི་ཕྱག་རྒྱ་ནི།། 
པདྨ་བཟང་པོའི་སྔ་མ་བཞིན།། 
ཏུྃ།། 
མཐའ་ཡས་པ་ཡི་དབྱངས་སྒྲ་ནི།། 
དུང་ནི་ཡིན་པར་ངས་བཤད་དོ།། 
རུྃ།། 
ལག་པ་གཡས་པ་ཁུ་ཚུར་བཅངས་ལ་སྨིན་མཚམས་སུ་གཞག་པ་ནི་མཛོད་སྤུའི་ཕྱག་རྒྱ་ཡིད་བཞིན་གྱི་ནོར་བུའོ།། 
སྤྱན་གྱི་ནི་གཙུག་ཏོར་སྔ་མ་བཞིན་ཏེ།
བྱེ་བྲག་ཏུ་རྡོ་རྗེས་མཚན་པའོ།། 
ག།
ལག་པ་གཡས་པ་པདྨ་འཛིན་པའི་ཐབས་སུ་སྙིང་གར་གཞག་ལ།
ལག་པ་གཡོན་པ་ཐལ་མོ་བསྣུན་པའི་ཚུལ་དུ་བརྐྱང་པ་ནི་གཞན་གྱིས་མི་ཐུབ་པའི་ཕྱག་རྒྱའོ།། 
གསང་སྔགས་ནི།
དྷིཾ་དྷིཾ་རིཾ་རིཾ་ཛི་རི་ཛི་རི།
ལག་པ་གཉིས་ཁུ་ཚུར་བཅངས་ལ་མཐེ་བོ་གཉིས་གྱེན་དུ་བསྒྲེང་བ་ལས་དགུག་གོ།། 
གཞན་གྱིས་མི་ཐུབ་པ་ཞེས་བྱ་བའི་ཁའི་ཕྱག་རྒྱའོ།། 
ཨ་པ་ར་ཛི་ཏ་ཛ་ཡནྟི་ཊི་ཏེ་སྭཱ་ཧཱ།
ལག་པ་གཡས་པ་འགྲམ་པར་བསྟན་པ་ནི་དབང་ཕྱུག་གི་ཕྱག་རྒྱའོ།། 
ཕྱག་རྒྱ་དེ་ཉིད་ལས་གུང་མོ་དང་མཛུབ་མོ་གཉིས་གཅུས་པ་ལྟ་བུར་གཟུང་ངོ།། 
ཀུན་ཏུ་མེ་ཏོག་གི་ཕྱག་རྒྱའོ།། 
ཕྱག་རྒྱ་དེ་ཉིད་ལས་མཐེ་བོ་ནང་དུ་གཞུག་གོ།། 
འོད་ཀྱི་ཕྲེང་བ་ཅན་གྱི་ཕྱག་རྒྱའོ།། 
ཕྱག་རྒྱ་དེ་ཉིད་ལས་མཛུབ་མོ་དང་མཐེའུ་ཆུང་གཉིས་མེ་ཏོག་འཛིན་པ་ལྟ་བུར་བྱའོ།། 
ཡིད་མགྱོགས་ཀྱི་ཕྱག་རྒྱའོ།། 
ལག་པ་གཡས་པའི་སྲིན་ལག་གི་སྟེང་དུ་མཐེ་བོ་གཞག་ལ།
མཛུབ་མོ་དང་གུང་མོ་དང་མཐེའུ་ཆུང་གསུམ་བརྐྱང་སྟེ་རྣ་བའི་སྟེང་དུ་གཞག་གོ།། 
ལག་པ་གཡོན་པ་ཡང་དེ་བཞིན་དུ་བྱ།
སྒྲ་རྣམ་པར་སྒྲོགས་པའི་ཕྱག་རྒྱའོ།། 
ལག་པ་གཉིས་གཅིག་ཏུ་སྦྱར་ལ།
མཐེ་བོ་གཉིས་རྩེ་སྤྲད་དེ་ཟླུམ་པོ་བྱ།
སོར་མོ་ལྷག་མ་རྣམས་ཀྱི་རྩེ་མོ་དགུག་པ་ནི་བུམ་པའི་ཕྱག་རྒྱའོ།། 
དེ་བཞིན་དུ་ལག་པ་གཡས་པ་མི་འཇིགས་པ་སྦྱིན་པའི་ཚུལ་དུ་བྱས་ལ་མཐེ་བོ་ནང་དུ་གཞག་པ་ནི་མི་གཉེར་བའི་ཕྱག་རྒྱའོ།། 
ལག་པ་དེ་ཉིད་མི་འཇིགས་པ་སྦྱིན་པ་ལྟ་བུར་བྱས་ལ་མཐེའུ་ཆུང་གི་ཚིགས་གཉིས་པར་གཞག་གོ།། 
དྲང་སྲོང་རྣམས་ཀྱི་སྤྱིའི་ཕྱག་རྒྱ་སྟེ།
གོ་རིམས་ནི་ཅི་ལྟར་རིགས་པར་བྱའོ།། 
དེ་བཞིན་དུ་ལག་པ་གཉིས་གཅིག་ཏུ་སྦྱར་ལ་མཛུབ་མོ་དང་མཐེའུ་ཆུང་གཉིས་ནང་དུ་བཅུག་སྟེ།
ལྷག་མ་རྣམས་གཅིག་ཏུ་བསྡུས་ལ་བསྟོད་དེ་གཟུང་བ་ནི་གཤིན་རྗེའི་བེ་ཅོན་གྱི་ཕྱག་རྒྱའོ།། 
ལག་པ་གཡས་པ་ཁ་བུབ་སྟེ།
དྲིལ་བུ་འདྲ་བར་བྱས་པ་ནི་འཆི་བདག་གི་ཕྱག་རྒྱ་སྟེ་དྲིལ་བུའོ།། 
དེ་བཞིན་དུ་ལག་པ་གཡོན་ཁུ་ཚུར་བཅངས་ལ།
མཛུབ་མོ་དང་གུང་མོ་གཉིས་བསྒྲེང་བ་ནི་དུས་མཚན་མོའི་ཕྱག་རྒྱའོ།། 
ཕྱག་རྒྱ་དེ་ཉིད་ལས་གུང་མོ་གྱེན་དུ་བསྒྲེང་བ་ནི་དྲག་མོའི་ཕྱག་རྒྱ་སྟེ་ཏྲི་ཤཱུ་ལའོ།། 
ཕྱག་རྒྱ་དེ་ཉིད་ལས་པདྨ་འཛིན་པའི་ཚུལ་དུ་བྱས་པ་ནི་ཚངས་པའི་ཕྱག་རྒྱའོ།། 
ཕྱག་རྒྱ་དེ་ཉིད་ལས་མཛུབ་མོ་གུང་མོའི་རྒྱབ་ཀྱི་ཚིགས་གསུམ་པོར་སྤྲད་པ་ནི་གཞོན་ནུ་མའི་མདུང་ཐུང་གི་ཕྱག་རྒྱའོ།། 
ཕྱག་རྒྱ་དེ་ཉིད་ལས་མཛུབ་མོ་མཐེ་བོའི་རྩེ་མོར་གཞག་གོ།། 
ཁྱབ་འཇུག་མའི་འཁོར་ལོའི་ཕྱག་རྒྱའོ།། 
ཕྱག་རྒྱ་དེ་ཉིད་ལས་མཐེ་བོ་གྱེན་དུ་བསྒྲེང་ངོ།། 
ཕག་མོའི་ཕྱག་རྒྱ་སྟེ་ཐོ་བའོ།། 
ཕྱག་རྒྱ་དེ་ཉིད་ལས་ལག་པ་སྣོད་ལྟ་བུར་བྱའོ།། 
ཙ་མུཎྜིའི་ཕྱག་རྒྱ་སྟེ་ཐོད་པའོ།། 
བདེན་བྲལ་གྱི་ཕྱག་རྒྱ་རལ་གྲི་ནི་སྔ་མ་བཞིན་ནོ།། 
ཁྱབ་འཇུག་གི་ཕྱག་རྒྱ་འཁོར་ལོ་ཡང་སྔ་མ་བཞིན་ནོ།། 
དེ་བཞིན་དུ་ལག་པ་གཉིས་གཡོན་ཕྱོགས་ནས་བསྟོད་དེ་བསྐོར་བ་ནི་དགའ་བོ་དང་བསྙེན་དགའ་བོའི་སྤྲིན་གྱི་ཕྱག་རྒྱའོ།། 
ཕྱག་རྒྱ་དེ་ཉིད་ལས་སོར་མོ་གསུམ་གྱེན་དུ་བསྒྲེང་བ་ནི་བདེ་བྱེད་ཀྱི་མདུང་རྩེ་གསུམ་པའི་ཕྱག་རྒྱའོ།། 
ཕྱག་རྒྱ་དེ་ཉིད་ལས་སོར་མོ་དེ་དག་དྲང་པོར་བྱས་པ་ནི་ཨུ་མ་པ་ཏི་སྱའི་ཕྱག་རྒྱའོ།། 
ཟླ་བའི་ཕྱག་རྒྱ་ནི་པདྨ་སྔ་མ་བཞིན་ཏེ།
ཁྱད་པར་དུ་དཀར་པོ་བྱའོ།། 
ལག་པ་དེ་ཉིད་གཉིས་ཀ་གཤིབས་ཏེ་བཀན་ལ་མཛུབ་མོ་དང་སྲིན་ལག་གཉིས་ངོས་སུ་དགུག་གོ།། 
ཉི་མའི་ཕྱག་རྒྱ་སྟེ་ཤིང་རྟའོ།། 
ལག་པ་དེ་གཉིས་ཀ་གཅིག་ཏུ་ཐལ་མོ་སྦྱར་ལ་གུང་མོ་དང་།
སྲིན་ལག་གཉིས་གཞུ་འདྲ་བར་བྱའོ།། 
རྒྱལ་བ་དང་རྣམ་པར་རྒྱལ་བའི་ཕྱག་རྒྱའོ།། 
བ་དན་གྱི་ཕྱག་རྒྱ་ནི་སྔ་མ་བཞིན་ཏེ་རླུང་གིའོ།། 
དེ་བཞིན་དུ་ལག་པ་གཡོན་པ་ལྟེ་བའི་ཕྱོགས་སུ་བཀན་ལ་སོར་མོ་གཉིས་བསྒྲེང་སྟེ་གཟུང་ངོ།། 
ལག་པ་གཡས་པ་དེ་ལ་ཕྱོགས་པར་བྱས་ཏེ།
པི་བང་ལེན་པ་ལྟ་བུར་བྱས་པ་ནི་དབྱངས་ཅན་གྱི་ཕྱག་རྒྱ་སྟེ་པི་བང་ངོ།། 
ཆུ་ལྷའི་ཕྱག་རྒྱ་ནི་ཞགས་པ་སྟེ་སྔ་མ་བཞིན་ནོ།། 
དབྱངས་ཅན་གྱི་ཕྱག་རྒྱ་སྟེ་དེ་ཉིད་ལས་མཛུབ་མོ་དགུག་གོ།། 
ལྷ་མ་ཡིན་རྣམས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ག་ར་ལ་ཡཾ་སྭཱ་ཧཱ།
ཕྱག་རྒྱ་དེ་ཉིད་ལས་སྲིན་ལག་བརྐྱང་ངོ།། 
དྲི་ཟའི་ཕྱག་རྒྱ་སྟེ་གསང་སྔགས་ལ།
བི་ཤུདྡྷ་སྭ་ར་བ་ཧི་ནེ་སྭཱ་ཧཱ།
ཕྱག་རྒྱ་དེ་ཉིད་ལས་མཛུབ་མོ་དགུག་གོ།། 
གནོད་སྦྱིན་ཐམས་ཅད་ཀྱི་ཕྱག་རྒྱ་སྟེ།
གསང་སྔགས་ལ།
ཡཀྵེ་ཤྭ་ར་སྭཱ་ཧཱ།
ཕྱག་རྒྱ་དེ་ཉིད་ལས་མཐེ་བོ་དང་མཐེའུ་ཆུང་གཉིས་རྩེ་མོ་སྦྱར་རོ།། 
གནོད་སྦྱིན་མ་རྣམས་ཀྱི་ཕྱག་རྒྱ་སྟེ།
གསང་སྔགས་ལ།
ཡཀྵ་བིདྱཱ་དྷཱ་རཱི་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་བརྐྱང་ངོ།། 
ཤ་ཟ་རྣམས་ཀྱི་ཕྱག་རྒྱ་སྟེ།
གསང་སྔགས་ལ།
པི་ཤཱ་ཙེ་ག་ཏི་སྭཱ་ཧཱ།
གུང་མོ་དེ་ཉིད་བཀུག་ལ་གཟུང་ངོ།། 
ཤ་ཟ་མོ་རྣམས་ཀྱི་ཕྱག་རྒྱ་སྟེ།
གསང་སྔགས་ལ།
མི་ཙི་མི་ཙི་སྭཱ་ཧཱ།
དེ་བཞིན་དུ་ལག་པ་གཉིས་གཅིག་ཏུ་སྦྱར་ལ་མཐེ་བོ་གཉིས་གྱེན་དུ་བསྒྲེང་སྟེ་གཟུང་ངོ།། 
གཟའ་ཐམས་ཅད་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
གྲ་ཧེ་ཤྭརྱ་པྲཱཔྟ་ཛྱོ་ཏིར་མ་ཡ་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་དང་མཐེ་བོ་གཉིས་བཟློག་སྟེ་སྦྱར་རོ།། 
རྒྱུ་སྐར་ཐམས་ཅད་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ནཀྵ་དྲ་ནི་ར་ནཱ་ད་ནཱི་ཡེ་སྭཱ་ཧཱ།
ཕྱག་རྒྱ་དེ་ཉིད་ལས་སྲིན་ལག་གཉིས་བཀུག་སྟེ་ལག་མཐིལ་དུ་གཞག་གོ།། 
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
རཱཀྴ་སཱ་དྷི་པ་ཏ་ཡེ་སྭཱ་ཧཱ།
སྲིན་པོ་རྣམས་ཀྱི་ཕྱག་རྒྱ་དང་གསང་སྔགས་སོ།། 
ལག་པ་གཡས་པ་ཁར་གཞག་སྟེ་ལྕེ་ལ་རེག་པར་བྱའོ།། 
མཁའ་འགྲོ་མ་རྣམས་ཀྱི་ཕྱག་རྒྱ་སྟེ།
གསང་སྔགས་ལ།
ན་མཿ་ས་མནྟ་བུད་དྷཱ་ནཱཾ།
ཧྲཱིཿ་ཧ།
གསང་བ་པའི་བདག་པོ་དེ་ལྟ་བུ་ལ་སོགས་པ་ནི་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་མོས་པ་ལས་བྱུང་བ།
བྱང་ཆུབ་སེམས་དཔའི་མཚན་མར་གྱུར་པའི་ཕྱག་རྒྱ་རབ་འབྱམ་རྣམས་ཏེ།
གསང་བ་པའི་བདག་པོ་འོན་ཀྱང་ཅི་ཙམ་དུ་ཡན་ལག་བསྐྱོད་པ་དེ་དག་ཀུན་ཕྱག་རྒྱ་རྒྱས་པར་རིག་པར་བྱའོ།། 
ཅི་ཙམ་དུ་ལྕེ་བསྐྱོད་པ་དེ་དག་ཀུན་ཀྱང་གསང་སྔགས་བསྟན་པར་རིག་པར་བྱའོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་བྱང་ཆུབ་ཀྱི་སེམས་དང་ལྡན་པའི་ཡིད་ཀྱིས་དེ་བཞིན་གཤེགས་པའི་ས་ལ་གནས་ཏེ་དཀྱིལ་འཁོར་བྲི་བར་བྱའོ།། 
གཞན་དུ་བྱས་ན་སངས་རྒྱས་དང་བྱང་ཆུབ་སེམས་དཔའ་རྣམས་དང་།
བྱང་ཆུབ་ཀྱང་བསླུས་པར་འགྱུར་ཏེ།
དམ་ཚིག་ལས་འདས་པས་ངེས་པར་ངན་སོང་དུ་འགྲོ་བར་འགྱུར་རོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཕྱག་རྒྱ་རིམ་པར་ཕྱེ་བ་རྒྱས་པའོ།།།། 
དེ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་ཐམས་ཅད་དུ་འཇུག་པའི་སྒོའི་ཆོས་ཀྱི་རྣམ་གྲངས་ཉོན་ཅིག།
གསང་བ་པའི་བདག་པོ་དེ་ལ་བྱང་ཆུབ་སེམས་དཔས་ཨ་ཞེས་བྱ་བ་ལ་གནས་ཏེ།
དགོས་པ་ཐམས་ཅད་བསྒྲུབ་པར་བྱའོ།། 
ན་མཿ་ས་མནྟ་བུད་དྷཱ་ནཱཾ།
ཨ།
ན་མཿ་ས་མནྟ་བུདྷཱ་ཎཱཾ།
ས།
ན་མཿ་ས་མནྟ་བཛྲ་ཎཱཾ།
བ།
ཀ་ཁ་ག་གྷ།
ཙ་ཚ་ཛ་ཛྷ།
ཊ་ཋ་ཌ་ཌྷ།
ཏ་ཐ་ད་དྷ།
པ་ཕ་བ་བྷ་མ།
ཡ་ར་ལ་ཝ།
ཤ་ཥ་ས་ཧ།
ང་ཉ་ཎ་ན།
ན་མཿ་ས་མནྟ་བུད་དྷཱ་ནཱཾ།
ཨ།
ན་མཿ་ས་མནྟ་བུད་དྷཱ་ནཱཾ།
སཱ།
ན་མཿ་ས་མནྟ་བཛྲཱ་ཎཱཾ།
བཱ།
ཀཱ་ཁཱ་གཱ་གྷཱ།
ཙཱ་ཚཱ་ཛཱ་ཛྷཱ།
ཊཱ་ཋཱ་ཌཱ་ཌྷཱ།
ཏཱ་ཐཱ་དཱ་དྷཱ།
པཱ་ཕཱ་བཱ་བྷཱ་མཱ།
ཡཱ་རཱ་ལཱ་ཝཱ།
ཤཱ་ཥཱ་སཱ་ཧཱ།
དཱ་ཉཱ་ཎཱ་ནཱ།
ན་མཿ་ས་མནྟ་བུད་དྷཱ་ནཱཾ།
ཨྃ།
ན་མཿ་ས་མནྟ་བུད་དྷཱ་ནཱཾ།
སྃ།
ན་མཿ་ས་མནྟ་བཛྲཱ་ཎཱཾ།
པྃ།
ཀྃ་ཁྃ་གྃ་གྷྃ།
ཙྃ་ཚྃ་ཛྃ་ཛྷྃ།
ཊྃ་ཋྃ་ཌྃ་ཌྷྃ།
ཏྃ་ཐྃ་དྃ་དྷྃ།
པྃ་ཕྃ་བྃ་བྷྃ་མྃ།
ཡྃ་རྃ་ལྃ་ཝྃ།
ཤྃ་ཥྃ་སྃ་ཧྃ།
ངྃ་ཉྃ་ཎྃ་ནྃ།
ན་མཿ་ས་མནྟ་བུད་དྷཱ་ནཱཾ།
ཨཿ།
ན་མཿ་ས་མནྟ་བུད་དྷཱ་ནཱཾ།
སཿ།
ན་མཿ་ས་མནྟ་བཛྲཱ་ཎཱཾ།
བཿ།
ཀ་ཁ་ག་གྷ།
ཙ་ཚ་ཛ་ཛྷ།
ཊ་ཋ་ཌ་ཌྷ།
ཏ་ཐ་ད་དྷ།
པ་ཕ་བ་བྷ་མ།
ཡ་ར་ལ་ཝ།
ཤ་ཥ་ས་ཧ།
ང་ཉ་ཎ་ན།
ཨི་ཨཱི།
ཨུ་ཨཱུ།
ཨེ་ཨཻ།
ཨོ་ཨཽ།
གསང་བ་པའི་བདག་པོ་དེ་ལྟར་ན་འདི་ནི་ཡི་གེའི་ཚུལ་ལ་མཁས་པའི་ཆོས་ཀྱི་རྣམ་གྲངས་ཏེ།
གསང་སྔགས་ཀྱི་ཚུལ་ལ་རྣམ་པར་གནས་པའི་ཆོ་ག།
ལྷ་ཡོངས་སུ་གཟུང་བའི་ཆོ་ག།
དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་ཀྱིས་བྱིན་དུ་བརླབས་པ།
ཡང་དག་པར་རྫོགས་པའི་སངས་རྒྱས་ཀྱི་ཚུལ་ལ་མཁས་པ།
བྱང་ཆུབ་སེམས་དཔའི་སྤྱད་པ་སྤྱོད་པའི་རོལ་མོ་སྟེ།
འདས་པ་དང་ད་ལྟར་དང་མ་འོངས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཀྱང་བཤད་འཆད་འཆད་པར་འགྱུར་རོ།། 
གསང་བ་པའི་བདག་པོ་ངས་ནི་སངས་རྒྱས་ཀྱི་ཞིང་རབ་འབྱམ་གང་དག་ན།
དེ་བཞིན་གཤེགས་པ་རྣམ་པ་ཐམས་ཅད་དུ་འཇུག་པའི་སྒོ་ཆོས་ཀྱི་རྣམ་གྲངས་འདི་མི་འཆད་པ་མ་མཐོང་ངོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས།
གསང་སྔགས་ཀྱི་ཆོ་ག་ཤེས་པར་འདོད་ན་ཐམས་ཅད་དུ་འཇུག་པའི་སྒོ་ཆོས་ཀྱི་རྣམ་གྲངས་ལ་མངོན་པར་བརྩོན་པར་བྱའོ།། 
ཀ་དང་ཙ་དང་ཊ་དང་ཏ་དང་པ་རྣམས་ཐོག་མ་དང་ཐ་མ་དང་།
དབུས་དང་ལྡན་ན་ཏིང་ངེ་འཛིན་གྱི་ཚོགས་ལ་འཇུག་པས་བྱང་ཆུབ་དང་སྤྱོད་པ་དང་།
ཡང་དག་པར་རྫོགས་པའི་སངས་རྒྱས་མྱ་ངན་ལས་འདས་པ་དང་བཅས་པར་ཐོབ་པར་བྱེད་དོ།། 
དེ་བས་ན་གསང་སྔགས་ཀྱི་ཆོ་ག་ལ་དང་པོ་ལ་སོགས་པའི་ཐ་སྙད་དང་ལྡན་པར་གྱུར་པ་དེ་དག་ཉིད་ཐོག་མ་དང་ཐ་མ་དང་དབུས་དང་ལྷན་ཅིག་ཏུ་གྱུར་པར་ཤེས་པར་བྱ་སྟེ།
གསང་སྔགས་ཀྱི་ཚིག་རེ་རེ་ལ་ཅི་ལྟར་འདོད་པར་ངེས་པར་སྦྱར་བར་བྱའོ།། 
བློ་ཡིས་རྣམ་པར་རྟོགས་ན་ནི།། 
དེ་དག་བླ་མེད་གནས་མཆོག་སྟེ།། 
དེ་ལྟར་འདི་ནི་འཁོར་ལོ་གཅིག་སྟེ་འཁོར་ལོ་བཞིན་དུ་ཡོངས་སུ་འཁོར་བ་ནི་ཡི་གེའི་འཁོར་ལོའོ།། 
སྔགས་པས་ཡི་གེའི་འཁོར་ལོ་དེ་ཤེས་ན་རྟག་ཏུ་ཅི་ལྟར་བཅོམ་ལྡན་འདས་རྣམ་པར་སྣང་མཛད་འཁོར་ལོ་བསྐོར་བ་བཞིན་དུ་རྣམ་པར་མཛེས་པར་འགྱུར་རོ།། 
རྣམ་པ་ཐམས་ཅད་དུ་འཇུག་པའི་སྒོ་ཆོས་ཀྱི་ཡི་གེའི་ཚུལ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པའི་སྤྱན་གྱིས་སེམས་ཅན་གྱི་ཁམས་ཐམས་ཅད་ལ་གཟིགས་ནས།
ཆོས་ཀྱི་དབྱིངས་མི་ཟད་པ་བཀོད་པ་བསྟན་པ་དང་གསང་སྔགས་ཀྱི་སྤྱད་པ་མངོན་པར་བསྒྲུབ་པ་འདི་ཉིད་ཀྱིས་སེམས་ཅན་རྣམས་མ་ལུས་པ་གདོན་པར་ཐུགས་དམ་བཅས་པ་ཡོངས་སུ་རྫོགས་པར་བྱ་བའི་ཕྱིར་ཆོས་ཀྱི་དབྱིངས་ཀྱི་མཛོད་ཀྱི་མཐུ་རླབས།
དེ་བཞིན་གཤེགས་པའི་མཉམ་པ་ཉིད་བཀོད་པའི་སྙིང་པོ་ཅན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ།
དེ་ནས་དེ་ཉིད་ཀྱི་ཚེ་སེམས་ཅན་གྱི་ཁམས་མ་ལུས་པ་ངེས་པར་འབྱུང་བར་བྱེད་པའི་སྒོ་བ་སྤུའི་བུ་ག་ཐམས་ཅད་ནས་བསམ་པ་ཇི་ལྟ་བ་བཞིན་ལས་དང་ཚེ་དང་རྣམ་པར་སྨིན་པའི་འབྲས་བུ་ཟ་བ་དང་།
ཟར་འཇུག་པའི་གཟུགས་དང་།
ཁ་དོག་དང་།
དབྱིབས་དང་།
ང་རོ་དང་།
འགྲོ་བ་དང་།
སྤྱོད་པ་དང་།
ངེས་པའི་ཚིག་བརྗོད་པ་སེམས་ཅན་ཐམས་ཅད་སོ་སོ་སོ་སོར་ཡང་དག་པར་མགུ་བར་བྱེད་པ།
ཆོས་ཀྱི་དབྱིངས་ཀྱིས་རྣམ་པར་བསྐྱེད་པའི་སྐུ་རྣམས་བྱུང་བར་གྱུར་ཏོ།། 
བྱུང་ནས་ཀྱང་ནམ་མཁའ་དང་མཉམ་པའི་འཇིག་རྟེན་གྱི་ཁམས་རབ་འབྱམ་རྣམས་སུ་སྒྲ་དབྱངས་གཅིག་གིས་ཆོས་ཀྱི་དབྱིངས་ཁྱབ་པར་རྣམ་པར་རིག་པར་བྱེད་པ།
དེ་བཞིན་གཤེགས་པ་འབྱུང་བར་འགྱུར་བའི་ཚིགས་སུ་བཅད་པ་འདི་སྒྲོགས་པར་གྱུར་ཏོ།། 
ཆོས་ཀྱི་མཚན་ཉིད་གང་ལས་ནི།། 
ཆོས་རྣམས་དག་ནི་ཐམས་ཅད་དང་།
སངས་རྒྱས་རྣམས་དང་ཉན་ཐོས་དང་།། 
རང་རྒྱལ་སྐྱོབ་པ་རྣམས་དང་ནི།། 
བྱང་ཆུབ་སེམས་དཔའ་དཔའ་བོ་དང་།། 
དེ་བཞིན་རྒྱལ་བ་མཆོག་རྣམས་དང་།། 
སེམས་ཅན་སྣོད་ཀྱི་འཇིག་རྟེན་དག།
བཏགས་པ་རིམ་པ་བཞིན་འབྱུང་ཞིང་།། 
ཆོས་རྣམས་སྐྱེ་དང་གནས་པ་དག།
གང་ལས་རྟག་ཏུ་འབྱུང་འགྱུར་བ།། 
ཤེས་རབ་ཐབས་དང་ལྡན་འགྱུར་ཞིང་།། 
ཡིད་གཉིས་སོམ་ཉི་དང་བྲལ་བ།། 
རྫོགས་སངས་རྒྱས་ཀྱིས་རབ་བཤད་པའི།། 
ལམ་འདི་ཁྱེད་ཀྱིས་བསྒོམ་པར་གྱིས།། 
དེ་ནས་དེ་བཞིན་གཤེགས་པའི་སྐུ་ཆོས་ཀྱི་དབྱིངས་ལས་བྱུང་བ་དེ་དག་གིས་ཆོས་ཀྱི་དབྱིངས་ཐམས་ཅད་རང་གི་སྐུ་རྣམ་པར་རིག་པར་བྱེད་པ།
སྤྲུལ་པའི་སྤྲིན་གྱིས་ཡོངས་སུ་བཀང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀྱི་དབང་ཙམ་གྱིས་བ་སྤུའི་བུ་ག་ཐམས་ཅད་ནས་སངས་རྒྱས་འབྱུང་བ་གཅིག་ནས་གཅིག་ཏུ་བརྒྱུད་པ་བྱིན་གྱིས་བརླབས་ཏེ།
རང་རང་གི་ཆོས་ཀྱི་དབྱིངས་ཀྱི་གནས་སུ་ཞུགས་པར་གྱུར་ཏོ།། 
དེ་ནས་ཡང་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་བའི་དཀྱིལ་འཁོར་རྣམ་པར་དགོད་པ་ལྷ་རྣམས་ཀྱི་གནས་ཡང་དག་པར་གནས་པར་བསམ་པ་ས་བོན་དང་བཅས་པས་མཚན་པ་ཡོད་ཀྱིས།
དེ་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་།
ངས་ཁྱོད་ལ་བཤད་དོ།། 
དེ་སྐད་ཅེས་བཀའ་སྩལ་པ་དང་།
གསང་བ་པའི་བདག་པོ་ཕྱག་ན་རྡོ་རྗེ་བཅོམ་ལྡན་འདས་ལ་ཉན་ཏོ།། 
བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་པ།
དང་པོར་སྔགས་པས་དཀྱིལ་འཁོར་དེ།། 
རང་གི་ལུས་ལ་དགོད་བྱས་ཏེ།། 
རྐང་པ་ནས་ནི་ཆུ་སོ་ལ།། 
ཐུག་གི་བར་དུ་ས་ཡིར་བསམ།། 
དེ་ནས་གྲོང་དུ་སྙིང་གའི་བར།། 
སྡོམ་བརྩོན་ཅན་གྱིས་ཆུ་ཡིར་བསམ།། 
ཆུ་ཡི་ཡན་ཅད་མེ་ཡི་སྟེ།། 
མེ་ཡི་ཡན་ཅད་རླུང་ཡིན་ནོ།། 
བསམས་ནས་དེ་ནས་མཁས་པ་ཡིས།། 
ས་ལ་གཟུགས་བརྙན་གཞག་པར་བྱ།། 
དེ་ནས་ཕྱག་ན་རྡོ་རྗེ་བཅོམ་ལྡན་འདས་རྣམ་པར་སྣང་མཛད་ཀྱི་སྐུ་དང་གསུང་དང་ཐུགས་ཀྱི་ས་ལ་ཞུགས་ནས་ཆོས་མཉམ་པ་ཉིད་ལ་བལྟས་ཏེ།
མ་འོངས་པའི་སྐྱེ་བོ་རྣམས་ལ་བརྟགས་ནས་རིག་སྔགས་ཀྱི་རྒྱལ་པོ་ཐེ་ཙོམ་ཐམས་ཅད་གཅོད་པར་བྱེད་པ་འདི་སྨྲས་སོ།། 
ན་མཿ་ས་མནྟ་བུད་དྷཱ་ནཱཾ།
ཨ་ས་མ་པ་ཏི་དྷརྨྨ་དྷཱ་ཏུ་ཀཱ་རྱ་ག་ཏི་ག་ཏཱ་ནཱཾ།
སརྦྦ་ཐཱ།
ཨྃ་ཁྃ་ཨྃ་ཨ།
སྃ་ས་ཧྃ་ཧ།
རྃ་ར་བྃ་བ་སྭཱ་ཧཱ།
ཧཱུྃ་མ་ཧཱ་སྭཱ་ཧཱ།
རྃ་ར་སྭཱ་ཧཱ།
གསང་བ་པའི་བདག་པོ་ཕྱག་ན་རྡོ་རྗེས་གསང་སྔགས་ཀྱི་རྒྱལ་པོ་ཆེན་པོ་འདི་སྨྲས་མ་ཐག་ཏུ་དེ་ནས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་ཕྱག་གཡས་པ་བརྐྱང་སྟེ་ཕྱག་ན་རྡོ་རྗེའི་སྤྱི་བོར་བཞག་ནས་ལེགས་སོ་ཞེས་བྱ་བ་བྱིན་ཏེ།
འདི་སྐད་ཅེས་གསུངས་སོ།། 
རིགས་ཀྱི་བུ་གང་ཁྱོད་ཀྱིས་བཅོམ་ལྡན་འདས་རྣམ་པར་སྣང་མཛད་ཀྱི་སྐུ་དང་གསུང་དང་ཐུགས་ཀྱི་ས་ལ་ཞུགས་ནས།
ཐམས་ཅད་དུ་གསང་སྔགས་ཀྱི་ཚུལ་ལ་མཉམ་པ་ཉིད་དུ་གནས་པའི་བྱང་ཆུབ་སེམས་དཔའ་རྣམས་ལ་སྣང་བར་བྱ་བར་འདོད་པའི་ཕྱིར།
གསང་སྔགས་ཀྱི་རྒྱལ་པོ་འདི་སྨྲས་པ་ལེགས་སོ་ལེགས་སོ།། 
དེ་ཅིའི་ཕྱིར་ཞེ་ན།
བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱང་ཆུབ་ཀྱི་སྙིང་པོ་ལ་བཞུགས་ཏེ།
ཚིག་བཅུ་གཉིས་པོ་འདི་དག་གིས་ཆོས་ཀྱི་དབྱིངས་རྣམ་པར་དཔྱད་ཅིང་བདུད་བཞི་ཕམ་པར་བྱས་ནས་ཆོས་ཀྱི་དབྱིངས་ནས་བྱུང་བ་འདི་དག་གནས་གསུམ་ནས་བྱུང་སྟེ།
བདུད་སྡིག་ཅན་རྣམས་བཏུལ་བར་གྱུར་ཏོ།། 
དེ་ནས་བཅོམ་ལྡན་འདས་ཀྱིས་སྐུ་དང་གསུང་དང་ཐུགས་མཉམ་པ་ཉིད་བརྙེས་ནས་ནམ་མཁའ་ཚད་མེད་པའི་ཕྱིར་སྐུ་ཚད་མེད་པ་བརྙེས་པར་གྱུར།
དེ་བཞིན་དུ་གསུང་དང་ཐུགས་ཚད་མེད་པ་ཡང་བརྙེས་པར་གྱུར་ཏོ།། 
དེ་ལྟར་ཡེ་ཤེས་ཚད་མེད་པ་དང་ལྡན་ཞིང་།
ཆོས་ཐམས་ཅད་ལ་དབང་ཐོབ་པས་འདི་ལྟར་གསང་སྔགས་ཀྱི་རྒྱལ་པོ་ཚིག་བཅུ་གཉིས་པོ་འདི་དག་ཉིད་ལས་བརྩམས་ཏེ།
ཆོས་འཆད་དོ།། 
རིགས་ཀྱི་བུ་ཁྱོད་ཀྱང་བཅོམ་ལྡན་འདས་རྣམ་པར་སྣང་མཛད་ཀྱི་སྐུ་དང་གསུང་དང་ཐུགས་མཉམ་པ་ཉིད་ལ་ཞུགས་པས་ན་རྫོགས་པའི་སངས་རྒྱས་བཞིན་དུ་སྣང་ངོ།། 
ཐམས་ཅད་མཁྱེན་པ་རྫོགས་སངས་རྒྱས།། 
བཅོམ་ལྡན་རྣམ་པར་སྣང་མཛད་ལ།། 
སྔགས་སྤྱད་ཚིག་མཆོག་ཞུས་ཤིག་དང་།། 
ཆོ་ག་རྒྱས་པ་བཀའ་སྩལ་ཏོ།། 
ངེད་ཀྱང་སྔོན་ནི་འདི་རྣམས་ཀྱིས།། 
བླ་མེད་བྱང་ཆུབ་རྟོགས་ནས་སུ།། 
མྱ་ངན་འདས་ལམ་འགྲོ་བ་ཡི།། 
མཉམ་པ་མེད་པའི་ཆོས་བཤད་པ།། 
འཇིག་རྟེན་ཁམས་ན་བཞུགས་པ་ཡི།། 
རྫོགས་སངས་རྒྱས་རྣམས་དཔང་དུ་གྱུར།། 
དེ་ནས་དཔལ་ལྡན་རྡོ་རྗེ་འཛིན།། 
བསམ་པ་མཆོག་རབ་མགུ་གྱུར་པ།། 
རྫོགས་སངས་རྒྱས་ཀྱིས་བྱིན་བརླབས་པས།། 
འདི་སྐད་ཅེས་ནི་ཚིག་སྨྲས་པ།། 
ཆོས་འདི་རྣམས་ནི་མཚན་ཉིད་མེད།། 
ངོ་བོ་ཉིད་མེད་གནས་མེད་པ།། 
ལས་དང་ཚེ་ལས་རྣམ་པར་གྲོལ།། 
རྫོགས་པའི་སངས་རྒྱས་འདྲ་བར་འདོད།། 
ཐུགས་རྗེས་མངའ་ནི་མཛད་པ་ཡི།། 
མགོན་པོ་རྣམས་ཀྱི་ཐབས་ཀྱིས་ནི།། 
རྣམ་པར་སྤྲུལ་ནས་ཆོས་རྣམས་ཀྱི།། 
མཚན་ཉིད་འདི་དག་རྟོགས་པར་འགྱུར།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་ཆེད་དུ་བརྗོད་པའི་ཚིགས་སུ་བཅད་པ་དེ་སྨྲས་ནས།
མ་འོངས་པའི་འགྲོ་བ་རྣམས་ལ་བལྟས་ཏེ།
སྙིང་རྗེ་ཆེན་པོའི་སྙིང་པོ་འབྱུང་བའི་དཀྱིལ་འཁོར་ཆེན་པོ་འདིའི་ཐེ་ཙོམ་གཅད་པའི་ཕྱིར་བཅོམ་ལྡན་འདས་རྣམ་པར་སྣང་མཛད་ལ་ཞུས་པ།
སེམས་ཅན་ཀུན་གྱི་དོན་གྱི་ཕྱིར།། 
ཀུན་མཁྱེན་སྙུན་དང་བྲལ་བའོ།། 
ཐེ་ཙོམ་ཐམས་ཅད་གཅོད་མཛད་པ།། 
འདྲེན་པ་ཁྱེད་ལ་ཞུ་བ་ནི།། 
དཀྱིལ་འཁོར་གྱི་ནི་སྔོན་རོལ་དུ།། 
ཅི་ཞིག་བགྱི་བ་འདྲེན་པས་གསུངས།། 
ཐུབ་པ་ཆེན་པོ་སློབ་དཔོན་དང་།། 
སློབ་མའང་རྣམ་པ་དུ་རུ་བཤད།། 
ས་གཞི་ཅི་འདྲར་འཚལ་བར་བགྱི།། 
དེ་ཡང་ཅི་ལྟར་སྦྱང་བར་བགྱི།། 
ཅི་ལྟར་ས་ནི་དག་པར་འགྱུར།། 
ཅི་ལྟར་དེ་ནི་བརྟན་པ་ལགས།། 
སློབ་མའི་དགོས་པ་གང་གིས་བགྱི།། 
སྦྱང་བའང་འདྲེན་པས་བཀའ་སྩོལ་ཅིག།
དག་པའི་མཚན་མ་ཅི་འདྲ་དང་།། 
གང་གིས་དེ་དག་བསྲུང་བར་བགྱི།། 
ས་ནི་གང་གིས་བྱིན་གྱིས་བརླབ།། 
དེར་ནི་དང་པོ་གང་གིས་བརྟག།
ས་ཡི་ཆ་ལས་ཐིག་གདབ་པའི།། 
སྲད་བུ་རྣམ་པ་དུ་འཚལ་བགྱི།། 
མཆོད་པ་རྣམ་པ་དུར་འཚལ་བགྱི།། 
མེ་ཏོག་བདུག་སྤོས་ཅི་འདྲར་དང་།། 
མེ་ཏོག་དང་ནི་བདུག་སྤོས་དག།
ཅི་ལྟར་དབུལ་བ་འདྲེན་པས་གསུང་།། 
ལྷ་བཤོས་སྦྱིན་སྲེག་ལས་རྣམས་ཀྱང་།། 
གང་དག་ལས་ནི་ཇི་ལྟར་བགྱི།། 
ལྷ་རྣམས་ཀྱི་ནི་གདན་དག་ཀྱང་།། 
གང་ལ་གང་གིས་བགྱི་བ་གསུངས།། 
ཁ་དོག་དབྱིབས་དང་གཟུགས་རྣམས་ཀྱང་།། 
གོ་རིམས་བཞིན་དུ་མགོན་པོས་གསུངས།། 
ལྷ་རྣམས་དང་ནི་ཕྱག་རྒྱ་དང་།། 
གདན་གྱི་ཚད་ཀྱང་བཤད་དུ་གསོལ།། 
ཕྱག་རྒྱ་རྣམས་ནི་གང་ནས་བྱུང་།། 
ཅི་ཕྱིར་ཕྱག་རྒྱ་ཞེས་ཀྱང་བགྱི།། 
དབང་བསྐུར་རྣམ་པ་དུ་འཚལ་བགྱི།། 
དམ་ཚིག་རྣམ་པ་དུ་ཞིག་མཆིས།། 
སྔགས་སྤྱད་པ་ལ་བརྩོན་པ་ཡི།། 
སྔགས་པ་བྱང་ཆུབ་སེམས་དཔའ་དང་།། 
ཐམས་ཅད་མཁྱེན་པར་ཅི་ལྟར་འགྱུར།། 
ཅི་ལྟར་བདེན་པ་མཐོང་བར་འགྱུར།། 
དངོས་གྲུབ་རྣམ་པ་དུ་འཚལ་བགྱི།། 
གྲུབ་པའི་དུས་ཀྱང་བཀའ་སྩོལ་ཅིག།
གྲུབ་ནས་ནམ་མཁར་འགྲོ་བ་དང་།། 
ཅི་ལྟར་མི་སྣང་འགྱུར་བ་དང་།། 
གཙོ་བོ་ལུས་འདི་མ་བོར་བར།། 
ཅི་ལྟར་ལྷ་ཡི་ལུས་ཐོབ་འགྱུར།། 
སྤྲུལ་པ་རྣམས་ནི་སྣ་ཚོགས་པ།། 
དེ་ལ་གང་ནས་འབྱུང་བར་འགྱུར།། 
ཉི་ཟླ་མེ་དང་ཕྱོགས་རྣམས་དང་།། 
རྒྱུ་སྐར་གཟའ་དང་སྐར་མ་དང་།། 
ཡུད་ཙམ་དང་ནི་ཐང་ཅིག་དང་།། 
རྒ་དང་འཆི་དང་རྒུད་པ་དང་།། 
ལྟས་ངན་དག་ནི་ཐམས་ཅད་ཀྱང་།། 
དེ་ལ་ཅི་ལྟར་འབྱུང་མི་འགྱུར།། 
རྐང་གཉིས་གཙོ་བོ་སངས་རྒྱས་དང་།། 
སྔགས་པ་ཅི་ལྟར་འབྲལ་མི་འགྱུར།། 
སྦྱིན་སྲེག་ལས་དང་མེ་དག་དང་།། 
ཚིམ་པར་བགྱི་བ་དུ་འཚལ་བགྱི།། 
ལྷ་རྣམས་ཀྱང་ནི་སོ་སོ་ཡི།། 
ངོ་བོ་ཉིད་ནི་འདྲེན་པས་གསུངས།། 
འཇིག་རྟེན་པ་ཡི་སྔགས་རྣམས་དང་།། 
དེ་བཞིན་འཇིག་རྟེན་འདས་པ་ཡི།། 
ཚད་དང་འབྲས་བུ་གྲངས་རྣམས་དང་།། 
ཏིང་ངེ་འཛིན་གྱི་ཁྱད་པར་དང་།། 
ལས་ཀྱི་རྣམ་པ་གང་དུ་སྨིན།། 
ཅི་ལྟར་རྣམ་པར་སྨིན་མི་འགྱུར།། 
སྔགས་པ་རྣམས་ནི་ནམ་ཞིག་ན།། 
ལས་དང་ཚེ་ལས་རྣམ་གྲོལ་འགྱུར།། 
དེ་ནས་ཀུན་མཁྱེན་རྫོགས་སངས་རྒྱས།། 
བཅོམ་ལྡན་སྙུན་དང་བྲལ་བ་ཡིས།། 
རྡོ་རྗེ་འཛིན་ལ་འདི་སྐད་གསུངས།། 
སྙིང་རྗེ་ཆེན་པོའི་རྩ་ལས་འབྱུང་།། 
གསང་བའི་དཀྱིལ་འཁོར་རྣམ་དགོད་པ།། 
ལྷ་རྣམས་ཀྱི་ནི་རྣམ་ངེས་པ།། 
ཐེག་པ་ཆེན་པོའི་གོ་འཕང་མཆོག།
རྫོགས་སངས་རྒྱས་ཀྱི་རབ་གསུང་བ།། 
དཔའ་བོ་ཆེར་འབྱུང་ཁྱོད་ཀྱིས་གང་།། 
ཡོངས་སུ་དྲིས་པ་དེ་ལེགས་སོ།། 
ལག་ན་རྡོ་རྗེ་སྟོབས་ཆེན་ལ།། 
མདོར་ནི་བསྡུས་ནས་བཤད་པར་བྱ།། 
དཀྱིལ་འཁོར་གྱི་ནི་སྔོན་རོལ་དུ།། 
བྱ་བ་རྣམས་ནི་དེས་པས་ཉོན།། 
སོ་སོའི་ལས་རྣམས་འདོད་པ་ཡིས།། 
ཚུལ་ཤེས་པས་ནི་ཅི་རིགས་པར།། 
རང་གི་ཏིང་འཛིན་ལ་གནས་ཏེ།། 
རིག་སྔགས་རྒྱལ་པོ་སྟོབས་པོ་ཆེ།། 
ཡན་ལག་བཅུ་གཉིས་ཚིག་འབྱུང་བ།། 
གོ་རིམས་བཞིན་དུ་བཟླས་བརྗོད་བྱ།། 
གསང་སྔགས་ཕྱག་རྒྱ་རྟོགས་ཤེས་པའི།། 
སློབ་དཔོན་རྣམ་པ་གཉིས་ཤེས་བྱ།། 
ཟབ་དང་མི་ཟབ་བྱེ་བྲག་ལས།། 
དེ་ཡི་མཚན་ཉིད་ཤེས་པར་བྱ།། 
ཟབ་མོ་རྒྱ་ཆེར་ཤེས་པར་བྱ།། 
ལུས་ཅན་རྣམས་ནི་ཡིད་མི་རྟོན།། 
སངས་རྒྱས་རྣམས་ཀྱི་སྲས་མཆོག་སྟེ།། 
མཐོང་བའི་ཆོས་ནི་རྣམ་པར་སྤངས།། 
གཉིས་པ་མཐོང་བའི་ཆོས་རྣམས་ཀྱིས།། 
མྱོས་པར་གྱུར་པ་དམིགས་པ་ཅན།། 
སངས་རྒྱས་རྐང་གཉིས་མཆོག་རྣམས་ཀྱིས།། 
འཇིག་རྟེན་པ་ཡི་དཀྱིལ་འཁོར་ཀུན།། 
དེ་ཡིས་བྲི་བར་བྱ་བའི་ཕྱིར།། 
རྗེས་སུ་གནང་ཞིང་དབང་ཡང་བསྐུར།། 
དུས་དང་དུས་མིན་བྱེ་བྲག་ལས།། 
སློབ་མ་རྣམ་བཞིར་ཤེས་བྱ་སྟེ།། 
གཅིག་ནི་དེ་ཡི་མོད་ལས་བསྒྲུབ།། 
གཉིས་སུ་བསྒྲུབ་དང་གཉི་གར་མིན།། 
མཚན་ཉིད་ཐམས་ཅད་རྫོགས་པ་ཡི།། 
སློབ་མ་དེ་ནི་རྒྱལ་བའི་མཆོག།
ས་ནི་དང་པོར་ཤེས་བྱ་བ།། 
སེམས་ཀྱི་སར་ནི་བཤད་པར་བྱ།། 
སྦྱང་བ་སྔར་ནི་བསྟན་པ་སྟེ།། 
དེ་ཡིས་དེ་ནི་ཡོངས་སུ་སྦྱང་།། 
ནམ་ཞིག་ཉེས་དང་བྲལ་བ་ན།། 
སེམས་ཀྱི་ས་ནི་མི་འཇིགས་པ།། 
དེ་ཚེ་དེ་ནི་དག་པ་སྟེ།། 
ཉེས་པ་ཐམས་ཅད་རྣམ་པར་སྤངས།། 
མངོན་པར་བྱང་ཆུབ་མཐོང་བས་ན།། 
དེ་ལྟར་དེ་ནི་བརྟན་ཞེས་བྱ།། 
དེ་ལས་གཞན་དུ་ས་སྦྱོང་བ།། 
དེ་ནི་དག་པར་མི་འགྱུར་རོ།། 
སྔགས་པ་རྟོག་ལ་གནས་ནས་སུ།། 
གང་ཞིག་ས་སྦྱོང་བྱེད་པ་ནི།། 
བྱང་ཆུབ་སེམས་ནི་རྣམ་སྤངས་པས།། 
གསང་བའི་བདག་པོ་དེ་མི་འདག།
དེ་བས་རྟོག་པ་རྣམ་སྤངས་ནས།། 
ས་ཀུན་རྣམ་པར་སྦྱང་བར་བྱ།། 
ང་ཡིས་དཀྱིལ་འཁོར་རྣམས་ཀྱི་ནི།། 
ཆོ་ག་རྒྱས་པ་གང་བསྟན་པ།། 
དེ་དག་ཐོག་མར་བསྟན་པ་ནི།། 
རྨོངས་པ་རྣམས་ཀྱིས་མི་ཤེས་ཏེ།། 
རྟོག་པ་སྡུག་བསྔལ་རྒྱུར་གྱུར་པ།། 
ཅི་སྲིད་མ་སྤངས་བར་དུ་ནི།། 
འཇིག་རྟེན་འདི་ནས་སངས་རྒྱས་མིན།། 
ཀུན་མཁྱེན་ཞེས་ཀྱང་མི་བྱའོ།། 
སློབ་མ་རྣམས་ལ་ནན་ཏན་དུ།། 
བྱང་ཆུབ་སེམས་ཀྱིས་སྦྱང་བར་བྱ།། 
བསྲུང་བ་མི་གཡོ་མགོན་པོའམ།། 
ཁམས་གསུམ་རྣམ་པར་རྒྱལ་བས་བྱ།། 
སློབ་མ་ནམ་ཞིག་དམིགས་པ་ཡིས།། 
ནམ་ཡང་གཡོས་པར་མི་འགྱུར་བ།། 
དེ་ཚེ་དྲི་མེད་ནམ་མཁའ་བཞིན།། 
ཡང་དག་པར་ནི་དག་པར་འགྱུར།། 
ས་བྱིན་གྱིས་བརླབ་དང་པོ་ནི།། 
རྫོགས་སངས་རྒྱས་ཀྱིས་བྱ་བར་བཤད།། 
གཉིས་པ་སེམས་ཀྱི་དབང་གིས་ཏེ།། 
འདིར་ནི་གཞན་དུ་མི་བྱའོ།། 
སྲད་བུ་རྣམ་པ་བཞིར་བཤད་དེ།། 
དཀར་པོ་སེར་པོ་དམར་པོ་དང་།། 
ནག་པོ་ཞེས་ནི་བྱ་བར་བརྗོད།། 
ལྔ་པ་ནམ་མཁའ་ལྟ་བུར་བཤད།། 
བར་སྣང་ལ་ནི་བཟུང་ནས་སུ།། 
དེར་ནི་དཀྱིལ་འཁོར་བརྟག་པར་བྱ།། 
སྲད་བུ་དག་ནི་གཉིས་པ་ཡིས།། 
ས་ལ་དཀྱིལ་འཁོར་དགོད་པར་བྱ།། 
སངས་རྒྱས་རྣམས་ནི་ཐམས་ཅད་དང་།། 
དེ་སྲས་བློ་ཅན་རྣམས་ཀྱི་གདན།། 
པདྨ་ཡིད་ལས་བྱུང་བའི་མཆོག།
བཀྲ་ཤིས་འཇིག་རྟེན་རྣམས་ཀྱི་སྔགས།། 
རང་རྒྱལ་དང་ནི་དགྲ་བཅོམ་པ།། 
ཕྱོགས་གཅིག་ཤེས་པར་གང་གྲགས་པ།། 
དེ་དག་སྟན་དུ་ཤེས་བྱ་བ།། 
པདྨ་ལས་བྱུང་འདབ་མའོ།། 
འཇིག་རྟེན་གྱི་ནི་ལྷ་རྣམས་གང་།། 
ཚངས་ལ་སོགས་པ་འཇིག་རྟེན་གྲགས།། 
དེ་དག་སྟན་ནི་པདྨ་དམར།། 
རྒྱལ་པོ་རྣམས་ཀྱིས་བསྔགས་པའོ།། 
ཕལ་པ་རྣམས་ཀྱི་ཅི་རིགས་པར།། 
ས་ཡི་བྱེ་བྲག་དག་ལས་སམ།། 
མཆོད་པ་རྣམ་བཞིར་ཤེས་བྱ་སྟེ།། 
ཕྱག་འཚལ་ཐལ་མོ་སྦྱར་བ་དང་།། 
དེ་བཞིན་བྱམས་དང་སྙིང་རྗེ་དང་།། 
མེ་ཏོག་བདུག་སྤོས་འཇིག་རྟེན་པའི།། 
སོར་མོ་ལས་བྱུང་མེ་ཏོག་རྣམས།། 
སྐྱོབ་པ་ཀུན་ལ་དབུལ་བར་བྱ།། 
ཡན་ལག་ཀུན་འབྱུང་ཕྱག་རྒྱ་ནི།། 
བཅིངས་ནས་བྱང་ཆུབ་སེམས་བསྒོམས་ཏེ།། 
སོ་སོར་མགོན་པོ་ཐམས་ཅད་དང་།། 
དེ་སྲས་རྣམས་ལ་ནན་ཏན་བྱའོ།། 
འདི་ནི་སྐྱོན་མེད་མེ་ཏོག་སྟེ།། 
རབ་ཏུ་བསུང་ཞིམ་རྣམ་པར་མཛེས།། 
ཆོས་ཀྱི་དབྱིངས་ཀྱི་ལྗོན་ཤིང་རྣམས།། 
རྒྱལ་བ་མཆོད་པའི་ཕྱིར་བྱུང་བ།། 
ཏིང་འཛིན་དབང་གིས་སྒྱུར་བ་ཡི།། 
སྔགས་ཀྱིས་དེ་དག་བྱིན་གྱིས་བརླབས།། 
ཆོས་ཀྱི་དབྱིངས་ལས་བྱུང་བ་ཡི།། 
སྤྲིན་མང་རྒྱ་ཆེ་དམ་པ་རྣམས།། 
སངས་རྒྱས་རྣམས་ཀྱི་སྤྱན་སྔར་ནི།། 
དེ་ཚེ་རྟག་ཏུ་ཆར་བཞིན་འབབ།། 
ལྷ་རྣམས་ཕལ་པ་གཞན་ལ་ནི།། 
མེ་ཏོག་འདི་རྣམས་བསྒྲགས་པ་སྟེ།། 
རང་གི་སྔགས་རྒྱུད་རྒྱས་ཤེས་པས།། 
ཅི་ལྟར་རིགས་པ་དབུལ་བར་བྱ།། 
དེ་བཞིན་མེ་ཏོག་བྱུག་སྤོས་རྣམས།། 
ཅི་ལྟར་རིགས་པར་རྣམ་པར་བསམ།། 
མཐེ་བོ་སྲིན་ལག་སྦྱར་བ་ནི།། 
བཀྲ་ཤིས་པ་ཞེས་བཤད་པ་སྟེ།། 
དེ་ཡིས་མེ་ཏོག་དེ་བླངས་ནས།། 
རང་གི་སྙིང་གའི་ཕྱོགས་ནས་དབུལ།། 
འཇིག་རྟེན་པ་ཡི་ལྷ་རྣམས་ལ།། 
ལྟེ་བའི་ཐད་ཀ་ནས་ཞེས་བྱ།། 
བདུག་སྤོས་རྡོ་རྗེ་ཁུ་ཚུར་རམ།། 
ཡང་ན་པདྨའི་ཕྲེང་བ་ཡིས།། 
བར་སྣང་ལ་ནི་བཟུང་ནས་སུ།། 
འཇིག་རྟེན་མགོན་སྐྱོབ་རྣམས་ལ་དབུལ།། 
དེ་ལས་གཞན་པ་འཇིག་རྟེན་པའི།། 
ལྷ་རྣམས་ལ་ནི་གོ་རིམས་བཞིན།། 
ཕྱི་དང་ནང་གི་བྱེ་བྲག་གིས།། 
སྦྱིན་སྲེག་རྣམ་པ་གཉིས་ཤེས་བྱ།། 
ལས་དང་ཚེ་ལས་རྣམ་པར་གྲོལ།། 
སླར་ཡང་ས་བོན་འབྱུང་བ་སྟེ།། 
ལས་འདོད་པ་ཡིས་སྦྱིན་སྲེག་བྱ།། 
ནང་གི་སྦྱིན་སྲེག་ཞེས་སུ་བཤད།། 
ཕྱི་རོལ་གྱི་ནི་གསུམ་ལྡན་ཞིང་།། 
གནས་གསུམ་དང་ནི་གསུམ་ལ་གནས།། 
ལས་གསུམ་གྱི་ནི་ལས་གྲུབ་པ།། 
འཇིག་རྟེན་པ་ཡི་སྦྱིན་སྲེག་མཆོག།
སྦྱིན་སྲེག་ལས་ནི་མི་ཤེས་པས།། 
གང་དག་གཞན་དུ་བྱེད་པ་ནི།། 
སྔགས་ཀྱི་ཤེས་པ་སྤངས་པ་སྟེ།། 
གླེན་དེས་འབྲས་བུ་མི་ཐོབ་བོ།། 
དེ་བཞིན་གཤེགས་པས་གསང་སྔགས་དང་།། 
དེ་བཞིན་རྫོགས་སངས་རྒྱས་ཀྱིས་གསུངས།། 
དཀར་དང་སེར་དུ་ཤེས་པར་བྱ།། 
ཕྱག་ན་རྡོ་རྗེ་ཐམས་ཅད་པ།། 
འཇིག་རྟེན་དབང་ཕྱུག་གསང་སྔགས་ནི།། 
ལས་ཀྱི་བྱེ་བྲག་དག་ལས་དཀར།། 
ཀུན་ཏུ་གྲུ་བཞི་ལྷམ་པ་དང་།། 
གོ་རིམས་བཞིན་དུ་ཟླུམ་པོ་དང་།། 
གྲུ་གསུམ་དང་ནི་ཟླ་གམ་འདྲ།། 
དབྱིབས་ནི་ལེགས་པར་བཤད་པ་ཡིན།། 
གཟུགས་ནི་གཉིས་སུ་ཤེས་བྱ་སྟེ།། 
བུད་མེད་དང་ནི་སྐྱེས་པ་ཉིད།། 
ཡང་ན་ཀུན་ཏུ་ཐམས་ཅད་ཀྱི།། 
ཁ་དོག་དབྱིབས་དང་གཟུགས་རྣམས་ཏེ།། 
བསམ་ཡས་ཡེ་ཤེས་ལས་བྱུང་བ།། 
དེ་བས་དེ་རྣམས་བསམ་ཡས་ཏེ།། 
ཡེ་ཤེས་མཁྱེན་གྱི་ཡེ་ཤེས་ནི།། 
སེམས་ཅན་དོན་ཕྱིར་ཐ་དད་གྱུར།། 
ཡིད་ཀྱི་རྒྱ་ནི་ཅི་ཙམ་པ།། 
སྟན་དང་ཕྱག་རྒྱ་དག་དང་ནི།། 
ལྷ་ཡི་ཚད་ཀྱང་གོ་རིམས་བཞིན།། 
དེ་ཙམ་དུ་ནི་ཤེས་པར་བྱ།། 
སངས་རྒྱས་གང་ནས་བྱུང་བ་ནས།། 
ཕྱག་རྒྱ་རྣམས་ཀྱང་དེ་ནས་བྱུང་།། 
ཆོས་ལས་བྱུང་བའི་སློབ་མ་རྣམས།། 
ཆོས་ཀྱི་ཕྱག་རྒྱས་གདབ་པར་བྱ།། 
དེ་བས་མདོར་ན་ཆོས་ཀྱི་དབྱིངས།། 
མཚན་མ་ཕྱག་རྒྱ་ཡིན་པར་བཤད།། 
དབང་བསྐུར་གསུམ་དུ་ཤེས་བྱ་སྟེ།། 
དེ་བས་ནན་ཏན་མཉན་པར་གྱིས།། 
ཕྱག་རྒྱས་གང་ཞིག་དབང་བསྐུར་བ།། 
ལས་དང་བྱ་བ་སྤངས་པ་སྟེ།། 
སྐྱོབ་པ་རྣམས་ཀྱི་དབང་བསྐུར་བ།། 
དེ་ནི་མཆོག་སྟེ་དང་པོ་ཡིན།། 
གཉིས་པ་ལས་དང་བྱ་བ་ཡིས།། 
ཀུན་ནས་བསླང་བར་ཡང་དག་བཤད།། 
གསུམ་པ་ཡིད་ཀྱིར་ཤེས་བྱ་སྟེ།། 
ཡུལ་དང་དུས་ནི་སྤངས་པའོ།། 
བླ་མ་ལེགས་པར་མགུ་བྱས་ནས།། 
ཕན་པར་བྱེད་པ་གང་སྨྲས་པའི།། 
དབང་བསྐུར་འདི་ནི་མཆོག་ཡིན་པར།། 
རྫོགས་པའི་སངས་རྒྱས་རྣམས་ཀྱིས་བསྒྲགས།། 
སངས་རྒྱས་རྣམས་ཀྱི་མདོར་ན་ནི།། 
དམ་ཚིག་ཅན་རྣམས་ལྔར་བཤད་དེ།། 
དཀྱིལ་འཁོར་འདི་ནི་མཐོང་བ་ལས།། 
དམ་ཚིག་ཤེས་པ་གཅིག་ཅེས་བྱ།། 
དེ་ལ་ཕྱག་རྒྱ་མི་བསྟན་ཅིང་།། 
སྔགས་ཀྱང་སྦྱིན་པར་མི་བྱའོ།། 
བྱང་ཆུབ་སེམས་ཀྱི་བྱེ་བྲག་ལས།། 
སྔགས་དང་ཕྱག་རྒྱ་ཡོངས་སུ་བཟུང་།། 
དཀྱིལ་འཁོར་མཐོང་ཞེས་བྱ་བ་འདི།། 
དམ་ཚིག་ཅན་གཉིས་ཤེས་བྱ་སྟེ།། 
དཀྱིལ་འཁོར་དང་ནི་ཕྱག་རྒྱ་མཐོང་།། 
ལས་དང་བྱ་བ་ལ་ཡང་སྦྱར།། 
བླ་མས་ལུང་ནི་མ་བྱིན་པ།། 
དེ་ཡང་དམ་ཚིག་ཤེས་པར་བཤད།། 
ཕྱག་རྒྱ་དཀྱིལ་འཁོར་བྲི་བ་རྣམས།། 
དེ་ཚེ་ཆོ་ག་བཞིན་དུ་བསྟན།། 
གསང་བའི་ཡེ་ཤེས་འབྱུང་བ་ཡི།། 
དབང་བསྐུར་མེད་པའི་སྔགས་པའང་ཡིན།། 
གསང་བའི་དཀྱིལ་འཁོར་དབུས་སུ་ནི།། 
སྔགས་པ་ཆོ་གས་དབང་བསྐུར་བ།། 
དམ་ཚིག་ཤེས་པ་ལྔར་ཤེས་བྱ།། 
དམ་ཚིག་ཅན་ཞེས་གཞན་མི་བྱ།། 
བརྟུལ་ཞུགས་བཟང་པོ་བྱང་ཆུབ་ཕྱིར།། 
གང་ཞིག་སེམས་ནི་བསྒོམ་པ་ན།། 
སྔགས་པ་གནས་གསུམ་མི་དམིགས་པ།། 
དེ་ནི་བྱང་ཆུབ་སེམས་དཔའ་ཡིན།། 
ཐབས་ཀྱི་སྙིང་སྟོབས་བསྐྱེད་ནས་སུ།། 
སེམས་ཅན་དོན་ལ་སྦྱོར་བ་ན།། 
དམིགས་སུ་མེད་པའི་སྤྱོད་ཐོབ་པ།། 
རྒྱལ་བའི་མཆོག་ཏུ་ཤེས་པར་བྱ།། 
ཐོག་མ་ནས་ནི་ཞི་བའི་ཆོས།། 
ངོ་བོ་ཉིད་ནི་མེད་པ་ལ།། 
གང་གིས་སེམས་ནི་རི་རབ་བཞིན།། 
གནས་པ་དེ་ནི་བདེན་པ་མཐོང་།། 
འདི་བདེན་འདི་ནི་ཡང་དག་པ།། 
དེ་བཞིན་དུ་ནི་མི་བསླུ་བ།། 
ཅི་ལྟར་སངས་རྒྱས་བདེན་གཟིགས་པ།། 
དེ་བཞིན་སྔོན་ནི་ངས་མཐོང་བའི།། 
བྱང་ཆུབ་སེམས་ཐོབ་གང་ཡིན་དེ།། 
དངོས་གྲུབ་དེ་ལས་གཞན་ཅི་དགོས།། 
དེ་ལས་གཞན་དུའང་དངོས་གྲུབ་ནི།། 
རྣམ་པ་དག་ནི་ལྔར་འདོད་དེ།། 
སྤྱོད་པའི་རྗེས་སུ་འཇུག་པ་དང་།། 
དེ་བཞིན་ས་ནི་གནོན་པ་དང་།། 
འཇིག་རྟེན་མངོན་ཤེས་ལྔར་འདོད་དང་།། 
སངས་རྒྱས་ཉིད་དང་གང་གཞན་ནོ།། 
རྒྱུད་ལས་རྒྱུད་དུ་གྱུར་པ་ཡི།། 
ལས་ནི་ཅི་སྲིད་མ་ཉམས་ཤིང་།། 
རྣམ་སྨིན་རྣམ་པར་མི་སྨིན་པ།། 
དངོས་གྲུབ་དག་གི་དུས་སུ་འདོད།། 
མདོར་ན་གང་ཚེ་དུས་གཅིག་ཏུ།། 
ལས་དང་སྐྱེ་བ་འཕངས་གྱུར་པ།། 
དེ་ཚེའང་སྔགས་པས་དངོས་གྲུབ་ནི།། 
ཡིད་ལས་ཡང་དག་བྱུང་བ་འཐོབ།།།། 
བམ་པོ་དྲུག་པ།
གྲུབ་ནས་མཁའ་ལ་འགྲོ་བ་ནི།། 
ཅི་ལྟར་སྒྱུ་མ་འཇིགས་མེད་བཞིན།། 
སྔགས་ཀྱི་དྲ་བས་རྨོངས་བྱེད་པ།། 
ཅི་ལྟར་མིག་འཕྲུལ་ཆེན་པོ་བཞིན།། 
གང་ལ་ལུས་དང་ངག་མེད་པ།། 
དྲི་ཟའི་གྲོང་ཁྱེར་ཅི་བཞིན་ཏེ།། 
དེ་བཞིན་མི་སྣང་འགྱུར་ཞེས་བྱ།། 
དེ་ནི་དེ་ན་གནས་པ་ཡིན།། 
ཅི་ལྟར་ཉལ་བའི་རྨི་ལམ་ན།། 
སུམ་ཅུ་རྩ་གསུམ་གནས་སུ་ཕྱིན།། 
ལུས་ཀྱང་སྤངས་པ་མ་ཡིན་ལ།། 
དེ་ཉིད་ཀྱིས་ཀྱང་དེ་མ་སོང་།། 
དེ་བཞིན་རྣལ་འབྱོར་ཉིད་ཀྱིས་ཀྱང་།། 
སྔགས་པ་སྔགས་ལ་གནས་པ་དག།
བསོད་ནམས་བྱ་བའི་ལས་རྣམས་ཀྱིས།། 
འཇའ་དང་འདྲ་བའི་ལུས་ཀྱང་འཐོབ།། 
ལུས་དང་ངག་ཡིད་ལས་བྱུང་བའི།། 
གསང་སྔགས་ཡིད་བཞིན་ནོར་བུ་འདྲ།། 
དེ་ལས་རྣམ་པར་བསམས་པའི་དོན།། 
མ་བརྟགས་པར་ཡང་འབྱུང་བར་འགྱུར།། 
ཅི་ལྟར་ནམ་མཁའ་ཕྱོགས་རྣམས་སུ།། 
འདུས་བྱས་སྤྱོད་ཡུལ་ཐམས་ཅད་ཀྱིས།། 
མི་གོས་དེ་བཞིན་སྔགས་པ་ཡང་།། 
རྟོག་པའི་སྤྱོད་ཡུལ་ཀུན་གྱིས་སོ།། 
འདི་ཀུན་འདུ་ཤེས་ཙམ་དུ་ནི།། 
ནམ་ཞིག་དེ་ལྟར་བསྒོམས་གྱུར་ཅིང་།། 
རྣམ་པར་བསྒོམས་ན་སྔགས་པ་དེ།། 
རྫོགས་སངས་རྒྱས་དང་ལྷན་ཅིག་དགའ།། 
སངས་རྒྱས་རྐང་གཉིས་གཙོ་བོ་ཡིས།། 
སྦྱིན་སྲེག་གཉིས་སུ་བཤད་པ་ནི།། 
ཕྱི་རོལ་གྱི་དང་ནང་གི་སྟེ།། 
དེ་ཡང་ཚིམ་པར་བྱ་དང་བཅས།། 
ལྷ་རྣམས་ཀྱི་ནི་སོ་སོ་ཡི།། 
རང་བཞིན་ཡོངས་སུ་མཁྱེན་ནས་སུ།། 
འཇིག་རྟེན་པ་ཡི་སྔགས་རྣམས་ཀྱི།། 
ཚད་དག་ལེགས་པར་གསུངས་པ་ནི།། 
དབང་ཕྱུག་ལ་སོགས་མཐུ་ཆེན་རྣམས།། 
བཀུར་བའི་ལྷ་རྣམས་གང་ཡིན་པ།། 
དེ་དག་གིས་ནི་གང་བྱས་པའི།། 
སྔགས་དང་ཕྱག་རྒྱ་སྟོབས་ཆེན་རྣམས།། 
འབྲས་བུ་ཕལ་ཆེར་འཕྲལ་དུ་སྟེར།། 
ཚད་ནི་བཤད་པ་དེ་ཡིན་ནོ།། 
འོན་ཀྱང་སྐྱེ་དང་འཇིག་པ་ཡི།། 
ཆོས་ཅན་དེ་དག་བརྟན་པ་མེད།། 
འཇིག་རྟེན་འདས་པའི་སྔགས་རྣམས་ཀྱི།། 
ཐོག་མའི་བྱེད་པ་མེད་པའོ།། 
ལས་དང་སྐྱེ་བ་ཀུན་བཅད་པ།། 
ཉེས་པ་གསུམ་བྲལ་རྒྱལ་བ་དང་།། 
རང་རྒྱལ་བསེ་རུ་ལྟ་བུ་དང་།། 
དེ་བཞིན་རྒྱལ་བའི་ཉན་ཐོས་དང་།། 
བྱང་ཆུབ་སེམས་དཔའ་རྣམས་ཀྱིས་ཀྱང་།། 
གསང་སྔགས་ཚད་ནི་སྔོན་བཤད་པ།། 
དུས་གསུམ་ལས་ནི་ཤིན་ཏུ་འདས།། 
རྟེན་ཅིང་འབྲེལ་པ་ལས་བྱུང་བ།། 
མཐོང་དང་མ་མཐོང་འབྲས་བུ་ཅན།། 
ངག་ཡིད་ལུས་ལས་བྱུང་བའོ།། 
འཇིག་རྟེན་པ་ཡི་འབྲས་བུའི་ཚད།། 
བསྐལ་པ་གཅིག་ཏུ་བཤད་པ་ཡིན།། 
ཡང་དག་རྫོགས་པའི་སངས་རྒྱས་ཀྱི།། 
གསང་སྔགས་འབྲས་བུ་བསྐལ་པ་འདས།། 
སངས་རྒྱས་དྲང་སྲོང་ཆེན་པོ་དང་།། 
རྒྱལ་སྲས་རྣམས་ཀྱི་ཏིང་འཛིན་ནི།། 
མཚན་མ་མེད་ཅིང་དག་པའོ།། 
འཇིག་རྟེན་པ་ཡི་མཚན་མར་བཅས།། 
རྣམ་པར་སྨིན་པ་འདི་ཉིད་ལ།། 
ལས་ཀྱི་འབྲས་བུ་སྨིན་འགྱུར་བ།། 
ནམ་ཞིག་དངོས་གྲུབ་ཐོབ་པ་ན།། 
དེ་ཚེ་ལས་ཀྱང་ལྡོག་པར་འགྱུར།། 
སེམས་ནི་ངོ་བོ་ཉིད་མེད་ཕྱིར།། 
རྒྱུ་དང་འབྲས་བུ་རྣམས་སྤངས་ཤིང་།། 
ལས་དང་ཚེ་ལས་རྣམ་གྲོལ་བ།། 
ནམ་མཁའ་ལྟ་བུར་འགྱུར་བ་ཡིན།། 
གསང་བ་པའི་བདག་པོ་གཞན་ཡང་ཕྱག་རྒྱའི་གཟུགས་སུ་དགོད་པ་རིམ་པར་ཕྱེ་བ་ལྷ་རྣམས་གནས་པ་བྱིན་གྱིས་རློབ་པ།
ཏིང་ངེ་འཛིན་ལྔ་རྟོགས་པ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ།
ཆོས་ཀྱི་དབྱིངས་རྟོགས་པ།
སྤྱོད་ཡུལ་དུ་གྱུར་པ།
སེམས་ཅན་གྱི་ཁམས་མ་ལུས་པ་བསྒྲལ་བར་ཡི་དམ་བཅས་པ་རྣམས་ཀྱི་དོན་དང་ཕན་པ་དང་བདེ་བའི་ཕྱིར།
སྔོན་གྱི་སངས་རྒྱས་རྣམས་ཀྱིས་མངོན་པར་རྫོགས་པར་སངས་རྒྱས་པ་དེ་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ།། 
བཅོམ་ལྡན་འདས་ཇི་ལྟར་འཚལ་ལོ་ཞེས་གསོལ་ནས།
ཕྱག་ན་རྡོ་རྗེ་བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དང་པོར་ཡང་དག་པར་རྫོགས་པའི་སངས་རྒྱས་ཀྱི་དཀྱིལ་འཁོར་དགོད་པ་རིམ་པར་ཕྱེ་བ་གང་ལགས།
འཇིག་རྟེན་པ་དང་འཇིག་རྟེན་ལས་འདས་པའི་དཀྱིལ་འཁོར་གྲངས་མེད་པ་བྱུང་བ་གསང་བ་བས་ཀྱང་ཆེས་གསང་བ།
སྙིང་རྗེ་ཆེན་པོའི་སྙིང་པོ་འབྱུང་བ་ཞེས་བྱ་བ་ཡོད་ཀྱིས།
དེ་བྲི་བའི་ཆོ་ག་ཉོན་ཅིག།
ཀུན་ཏུ་གྲུ་བཞི་ལྷམ་པ་ལ།། 
སྒོ་གཅིག་པ་ནི་སྟེགས་བུར་བཅས།། 
བཟང་པོ་རྡོ་རྗེ་རྣམས་ཀྱིས་མཚན།། 
དབུས་སུ་རྡོ་རྗེ་རྩེ་བརྒྱད་པ།། 
དེའི་སྟེང་པདྨ་བྲི་བ་ནི།། 
ས་བོན་དང་བཅས་རྒྱས་པར་བྱས།། 
དེ་ཡི་སྟེང་དུ་པདྨ་ཆེ།། 
ཕྱག་རྒྱ་ཀླད་ཀོར་གྱིས་མཛེས་བྱས།། 
འདབ་མ་བརྒྱད་རྣམས་ལེགས་པར་རྫོགས།། 
ཟེ་བར་བཅས་པ་ཤིན་ཏུ་བཟང་།། 
འདབ་མ་རྣམས་ནི་ཐམས་ཅད་ལ།། 
ཡན་ལག་བཅུ་གཉིས་ཚིག་བཀོད་པ།། 
དེ་རྣམས་དབུས་ན་མགོན་བཞུགས་པ།། 
རྫོགས་པའི་སངས་རྒྱས་རྐང་གཉིས་གཙོ།། 
དཀྱིལ་འཁོར་བརྒྱད་ཀྱི་འཁོར་རྣམས་ཀྱིས།། 
ཁོ་ར་ཁོར་ཡུག་ཡོངས་བསྐོར་བ།། 
སྙིང་རྗེ་ལས་བྱུང་དཀྱིལ་འཁོར་འདི།། 
མཆོག་ཏུ་ཤེས་པར་བྱ་བ་སྟེ།། 
ལུང་བཞིན་དཀྱིལ་འཁོར་རྣམས་དང་ནི།། 
ལས་དང་ལུས་དང་དངོས་གྲུབ་དང་།། 
དགོད་པ་རྣམས་ཀྱང་དེས་པ་ཡིས།། 
འདི་ལས་བྱུང་བ་ཤེས་པར་བྱ།། 
གསང་བ་པའི་བདག་པོ་གཞན་ཡང་དེ་བཞིན་གཤེགས་པ་རྣམས་ཀྱི་དཀྱིལ་འཁོར་ནི།
ཟླ་བའི་དཀྱིལ་འཁོར་འདྲ་ཞིང་མདོག།
དུང་ལྟ་བུ་ཡི་དབུས་ན་ནི།། 
སངས་རྒྱས་ཀུན་གྱི་གྲུ་གསུམ་པ།། 
པདྨ་དཀར་པོའི་སྟེང་ན་གནས།། 
ཀླད་ཀོར་བཅས་པའི་མཚན་གྱིས་བཏབ།། 
རྡོ་རྗེའི་མཚན་མས་མཚན་པ་སྟེ།། 
དཔྱད་མི་དགོས་པས་ཀུན་ནས་ནི།། 
འོད་ཟེར་དག་ནི་གཉིས་བྱ་བ།། 
གསང་སྔགས་མགོན་ལས་བྱུང་ནས་སུ།། 
དེ་ནི་ཕྱོགས་བཅུ་རྣམས་སུ་སོང་།། 
གསང་བ་པའི་བདག་པོ་གཞན་ཡང་།། 
སྤྱན་རས་གཟིགས་དབང་དཀྱིལ་འཁོར་ནི།། 
ངེས་པས་ནན་ཏན་མཉན་པར་གྱིས།། 
ཀུན་ཏུ་གྲུ་བཞི་ལྷམ་པ་ལ།། 
དབུས་སུ་དུང་འདྲ་གཞག་པར་བྱ།། 
དེ་ཡི་སྟེང་དུ་པདྨ་ནི།། 
ས་བོན་བཅས་བྱས་རྒྱས་པར་བྲི།། 
དེའི་སྟེང་དུ་ཡང་རྡོ་རྗེ་ཆེ།། 
རྡོ་རྗེ་ལས་ཀྱང་པདྨ་ཆེ།། 
ཐམས་ཅད་ས་བོན་རྣམས་ཀྱིས་མཚན།། 
རང་གི་ས་བོན་ལེགས་པར་སྦྱར།། 
སྒྲོལ་མ་དང་ནི་ཁྲོ་གཉེར་ཅན།། 
དེ་བཞིན་གོས་དཀར་ཅན་དང་ནི།། 
རིག་སྔགས་ལོངས་སྤྱོད་ཅན་མ་དང་།། 
མཐུ་ཆེན་ཐོབ་པའང་ནན་ཏན་བྱ།། 
དཔལ་རྣམས་ཀུན་དང་ཕྱག་བརྙན་མ།། 
དཀྱིལ་འཁོར་འདི་ཡི་དབུས་སུ་ནི།། 
ཕྱག་རྒྱའི་མཚན་མ་དབང་ཐོབ་རྣམས།། 
ཁྱད་པར་དུ་ནི་བྲི་བར་བྱ།། 
རྟ་མགྲིན་ཅན་གྱི་བྱ་བ་ནི།། 
གྲུ་གསུམ་ཚུལ་དུ་འདུག་པ་སྟེ།། 
དཀྱིལ་འཁོར་མཚན་མ་བཟང་པོས་བཏབ།། 
ཉི་མ་འཆར་བའི་ཁ་དོག་འདྲ།། 
རིག་སྔགས་རྒྱལ་དང་བཅས་པར་ནི།། 
མཁས་པས་རྣམ་པར་དགོད་པར་བྱ།། 
གསང་བ་པའི་བདག་པོ་གཞན་ཡང་ཁྱོད་ཉིད་ཀྱི་དཀྱིལ་འཁོར་མདོར་བཤད་པར་བྱའོ།། 
ཀུན་ཏུ་གྲུ་བཞི་ལྷམ་པ་ལ།། 
རྡོ་རྗེའི་མཚན་མ་རྣམས་ཀྱིས་མཚན།། 
ཐམས་ཅད་སེར་པོ་ཡིད་དུ་འོང་།། 
དབུས་ན་པདྨ་རབ་ཏུ་གནས།། 
དེ་ཡི་དབུས་སུ་བྱ་བ་ནི།། 
བུམ་པ་ཟླ་བའི་འོད་འདྲ་བ།། 
འདི་ནི་མཚན་མ་རྣམས་ཀྱིས་མཚན།། 
ཀླད་ཀོར་གྱིས་ཀྱང་རྣམ་པར་བརྒྱན།། 
དེ་སྟེང་དུ་ཡང་རླུང་ཆེན་ནི།། 
དབྱར་གྱི་ཆར་སྤྲིན་འདྲ་བའི་མདོག།
བ་དན་གཡོ་བ་སྔགས་པས་བྱ།། 
ཀླད་ཀོར་གྱིས་ཀྱང་རྣམ་པར་བརྒྱན།། 
དེ་སྟེང་དུ་ཡང་གྲུ་གསུམ་པ།། 
རབ་ཏུ་འཇིགས་པའི་གཟུགས་ཅན་ཏེ།། 
འཇིག་པར་བྱེད་པའི་མེ་འདྲ་བ།། 
སུམ་མདོའི་རིས་མཚན་མཚན་གྱིས་བཏབ།། 
འབར་ཕྲེང་འཁྲིགས་པ་འཇིགས་འཇིགས་ལྟ།། 
ཉི་མ་འཆར་བའི་གཟུགས་འདྲ་བའོ།། 
དེ་ཡི་དབུས་སུ་པདྨ་ཆེ།། 
དུས་མཐའི་མེ་འོད་འདྲ་བའོ།། 
པད་ཆེན་སྟེང་དུ་རྡོ་རྗེ་ནི།། 
འབར་བའི་ཕྲེང་བ་འཕྲོ་བ་ཅན།། 
ཧཱུྃ་ཞེས་བྱ་བའི་སྒྲ་དང་ལྡན།། 
དམ་པ་ས་བོན་རྣམས་ཀྱིས་མཚན།། 
དཔའ་བོ་ཁྱོད་ཀྱི་དཀྱིལ་འཁོར་འདི།། 
རྒྱལ་བའི་གཙོ་བོ་རྣམས་ཀྱིས་གསུངས།། 
མཱ་མ་ཀཱི་དང་ལུ་གུ་རྒྱུད།། 
དེ་བཞིན་རྡོ་རྗེའི་རིགས་ལས་བྱུང་།། 
རྡོ་རྗེ་ལྕགས་ཀྱུ་རྡོ་རྗེ་རྩེ།། 
གསང་སྔགས་རྒྱལ་པོ་མཐུ་ཆེན་དག།
དཀྱིལ་འཁོར་ཆེན་པོའི་ནང་དུ་ནི།། 
ཀུན་ཀྱང་ཁོངས་སུ་ཆུད་པར་བྱ།། 
ལས་རྣམས་ཤིན་ཏུ་འགྲུབ་བྱའི་ཕྱིར།། 
ཕྱག་རྒྱ་དཀྱིལ་འཁོར་ས་བོན་དང་།། 
ཁ་དོག་ཁྱད་པར་གོ་རིམས་བཞིན།། 
དེ་དག་ཅི་ལྟར་རིགས་པར་བྱའོ།། 
དེ་ནས་གཞན་ཡང་རྡོ་རྗེ་འཛིན།། 
ཆེན་པོ་གཙོར་བཤད་འདི་རྣམས་ཏེ།། 
ནམ་མཁའ་དྲི་མེད་རྡོ་རྗེས་འཁོར།། 
རྡོ་རྗེ་མཆེ་བ་དེས་པ་དང་།། 
རྣམ་པར་གྲགས་པ་སྐལ་ཆེན་དང་།། 
རྡོ་རྗེ་མགོན་པོ་མཆོག་འཛིན་དང་།། 
རྡོ་རྗེ་ཞི་བ་རྡོ་རྗེ་ཆེ།། 
རྡོ་རྗེ་མཐིང་ག་རྡོ་རྗེ་གཞན།། 
རྡོ་རྗེ་པདྨ་ཡངས་པའི་མིག།
རྡོ་རྗེ་བཟང་པོ་རྡོ་རྗེ་ཉིད།། 
སྤྲོས་པ་མེད་པར་གནས་པ་དང་།། 
ནམ་མཁའ་མཐའ་ཡས་འགྲོ་བའོ།། 
དེ་རྣམས་དཀྱིལ་འཁོར་བཤད་པ་ནི།། 
དཀར་པོ་སེར་པོ་དམར་པོ་དང་།། 
ནག་པོ་ཡིན་པར་ཡང་དག་བཤད།། 
དེ་ནས་གཞན་ཡང་ཕྱག་རྒྱའི་གཟུགས།། 
རྩེ་གསུམ་པ་དང་རྩེ་གཅིག་པ།། 
གཞན་ཡང་གཉིས་དང་གཉིས་མ་ཡིན།། 
ཕྲེང་བ་ལྟ་བུ་དེ་བཞིན་གཞན།། 
ཁ་དོག་བྱེ་བྲག་ལས་ཤེས་བྱ།། 
འདི་རྣམས་ཀུན་ཀྱང་མཐུ་ཆེན་ཏེ།། 
རྣམ་པར་རྒྱལ་དང་ལྡན་པའོ།། 
མི་གཡོ་མགོན་གྱི་དཀྱིལ་འཁོར་ནི།། 
རླུང་དང་མེ་ཡི་ཡིན་པར་འདོད།། 
ང་ཡི་དྲུང་གི་འོག་ལོགས་སུ།། 
བདེན་བྲལ་གྱི་ནི་ཕྱོགས་ཆར་བྲི།། 
རང་གི་ས་བོན་མཚན་མར་ལྡན།། 
རལ་གྲི་ཕྱག་རྒྱ་ལེགས་པར་སྦྱར།། 
ཡང་ན་ཞགས་པ་བྱ་ཡང་རུང་།། 
བློ་ལྡན་དེ་ཡིས་བྲི་བར་བྱ།། 
འཇིག་རྟེན་གསུམ་ལས་རྣམ་རྒྱལ་གྱིའང་།། 
བྱེ་བྲག་ཏུ་ནི་རླུང་གི་དབུས།། 
རྡོ་རྗེ་ཅན་གྱི་མཚན་དང་ལྡན།། 
གནས་གསུམ་དག་ལ་འདུག་པའོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་རྣམས་ཀྱི་ཡུམ་གྱི་གཟུགས་ཀྱི་དཀྱིལ་འཁོར་དགོད་པ་འབྱུང་སྟེ།
དེ་ལ་རེ་ཞིག་དཀྱིལ་འཁོར་ནི།། 
གསེར་གྱི་ཁ་དོག་གྲུ་བཞི་པ།། 
རྡོ་རྗེའི་མཚན་མས་མཚན་པ་སྟེ།། 
འདི་ནི་དཀྱིལ་འཁོར་དམ་པ་ཡིན།། 
དེ་ནས་གཞན་ཡང་ལྷ་མོའི་གཟུགས།། 
དེ་ཡི་དབུས་སུ་པདྨ་ཆེ།། 
ཐམས་ཅད་སེར་པོ་འབར་དང་བཅས།། 
དེར་ཡང་གཙུག་ཏོར་གཞག་པ་ནི།། 
ཆ་གསུམ་ལ་ནི་གནས་པར་བྱ།། 
དབུས་མའི་ཆ་ནི་བོར་ནས་སུ།། 
དེར་ཡང་སྤྱན་ནི་བྲི་བར་བྱ།། 
རང་གི་འོད་འབར་དབུས་ན་གནས།། 
མདོར་ན་ས་བོན་ལྡན་པར་བྱ།། 
བྱང་ཆུབ་སེམས་དཔའ་ཐམས་ཅད་ཀྱི།། 
ཡིད་བཞིན་ནོར་བུ་རྒྱལ་བས་གསུངས།། 
དེ་ཡི་དཀྱིལ་འཁོར་བཤད་པ་ནི།། 
ཆུ་ཡི་ཡིན་ཏེ་ཐམས་ཅད་སྒོ།། 
ཤིན་ཏུ་དྲི་མེད་རབ་ཏུ་ཞི།། 
རེ་བ་ཐམས་ཅད་རྫོགས་བྱེད་པའོ།། 
དེ་ནས་ཤཱཀྱ་སེང་གེའི་ཡང་།། 
དེས་པས་དཀྱིལ་འཁོར་མཉན་པར་གྱིས།། 
དེར་ནི་དབང་ཆེན་ཞེས་བྱ་བ།། 
ཁ་དོག་སེར་པོས་ཉེ་བར་བརྒྱན།། 
ཀུན་ཏུ་གྲུ་བཞི་ལྷམ་པ་ལ།། 
དབུས་སུ་རྡོ་རྗེ་སྔ་མ་བཞིན།། 
དེ་ཡི་སྟེང་དུ་པདྨ་ནི།། 
ཀུན་ཏུ་ཁ་དོག་སེར་པོ་གཞག།
དེ་སྟེང་ལྷུང་བཟེད་ཆེན་པོ་སྟེ།། 
རྡོ་རྗེས་མཚན་པ་འབར་དང་བཅས།། 
ཡང་ན་ཆོས་གོས་འཁར་གསིལ་དག།
གོ་རིམས་བཞིན་དུ་གཞག་པར་བྱ།། 
གཙུག་ཏོར་ལྔ་པོ་གང་བསྒྲགས་པ།། 
དེ་རྣམས་ཕྱག་རྒྱ་ཤེས་བྱ་བ།། 
གདུགས་དཀར་པོས་ནི་གདུགས་སུ་བྱ།། 
རྒྱལ་བའི་གཙུག་ཏོར་བློ་ལྡན་ནི།། 
མཚན་མ་རལ་གྲིར་གཞག་པ་ནི།། 
འོད་ཟེར་རྣམས་ནི་འཕྲོ་བར་བྱ།། 
རྣམ་པར་རྒྱལ་བའི་འཁོར་ལོ་ཡིན།། 
རྣམ་པར་འཐོར་བའི་ལྕགས་ཀྱུར་འདོད།། 
གཟི་བརྗིད་ཕུང་པོ་སྐལ་ཆེན་གྱི།། 
གཙུག་ཏོར་བཟང་པོ་ཡིན་པར་འདོད།། 
ཆེར་འབྱུང་བའི་ནི་རྡོ་རྗེ་ཡིན།། 
མངོན་པར་འབྱུང་བ་པད་མར་འདོད།། 
དུང་ནི་མཐའ་ཡས་སྒྲ་དབྱངས་ཀྱི།། 
ཁ་དོག་བྱེ་བྲག་ལས་ཤེས་བྱ།། 
མཛོད་སྤུའི་ཡིད་བཞིན་ནོར་བུ་ཡིན།། 
སྤྱན་གྱི་ཡང་ནི་འདི་ཉོན་ཅིག།
གཙུག་ཏོར་ཐམས་ཅད་སེར་པོ་སྟེ།། 
རྡོ་རྗེའི་མཚན་མས་མཚན་པར་བྱེད།། 
གཞན་གྱིས་མི་ཐུབ་མ་ཡིས་ནི།། 
ལག་པ་ངོ་མཚར་པདྨ་ཅན།། 
གཞན་གྱིས་མི་ཐུབ་ཞེས་བྱ་བའི།། 
ཁ་ཆེན་པདྨ་གནག་ལ་གནས།། 
གཙང་མར་གནས་པ་གང་གྲགས་པ།། 
གཙང་མར་རྟོགས་པའི་སྤྱོད་ཡུལ་ཅན།། 
དེ་དག་གི་ནི་ཕྱག་རྒྱ་ཡི།། 
མཚན་ཉིད་དགོད་པ་དེས་པས་ཉོན།། 
སེམས་དཔའི་ལག་དང་དགེ་བའི་ལག།
འཛུམ་པའི་ལག་ཀྱང་དེ་བཞིན་གཞན།། 
ལག་ན་མེ་ཏོག་ནམ་མཁའི་ལག།
ཆོ་ག་རྒྱས་པར་བྲི་བར་བྱ།། 
ས་ཡི་ལྷ་མོའི་བུམ་པ་སྟེ།། 
ཆུ་ཡི་དཀྱིལ་འཁོར་རྡོ་རྗེས་མཚན།། 
གཉེར་བའི་ལག་པ་མེ་ཡི་སྟེ།། 
དྲང་སྲོང་རྣམས་དང་བཅས་པར་བྲི།། 
འོད་སྲུང་དང་ནི་གཽ་ཏ་མ།། 
མརྐྐ་ཎ་དང་གརྒྒ་དང་།། 
བསིསྠ་དང་ཨངྒི་རས།། 
མེ་ཡི་གནས་ཀྱི་ནང་ན་འདུག།
རིག་བྱེད་ལག་པར་ནན་ཏན་དུ།། 
དེ་དག་གོ་རིམས་བཞིན་དུ་བྲི།། 
གཤིན་རྗེའི་བེ་ཅོན་བྲི་བ་ནི།། 
རླུང་གི་དཀྱིལ་འཁོར་ནང་ན་འདུག།
འཆི་བདག་གི་ནི་དྲིལ་བུ་ཡིན།། 
དུས་མཚན་ཕྱག་རྒྱ་བ་དན་ནོ།། 
དྲག་པོའི་ཆུང་མའི་མདུང་རྩེ་གསུམ།། 
ཚངས་པའི་ཆུང་མའི་པདྨར་དྲན།། 
གཞོན་ནུའི་ཆུང་མའི་མདུང་ཐུང་ཡིན།། 
ཁྱབ་འཇུག་ཆུང་མའི་འཁོར་ལོ་ཉིད།། 
གཤིན་རྗེའི་ཆུང་མའི་ཐོ་བར་ཤེས།། 
འཇིགས་བྱེད་ཆུང་མའི་མི་ཐོད་ཡིན།། 
དེ་དག་རླུང་གི་དཀྱིལ་འཁོར་གྱི།། 
ནང་དུ་ཆུད་པར་བྱ་བ་ནི།། 
བྱ་རྒོད་བྱ་རོག་དེ་བཞིན་ཁྱི།། 
ཝ་རྣམས་ཀྱིས་ཀྱང་ཡོངས་བསྐོར་བར།། 
ལས་རྣམས་གྲུབ་པར་འདོད་པ་ཡིས།། 
ཅི་ལྟར་རིགས་པར་བྲི་བར་བྱ།། 
བདེན་བྲལ་གྱི་ནི་རལ་གྲིར་བྲི།། 
ཁྱབ་འཇུག་གི་ནི་འཁོར་ལོར་བྱ།། 
སྐེམ་བྱེད་ཀྱི་ནི་མདུང་ཐུང་ཡིན།། 
དགའ་བོ་ཉེ་དགའ་གཉིས་ཀྱི་སྤྲིན།། 
གཉིས་ཀའི་གློག་དང་བཅས་པར་ཏེ།། 
གཟུགས་ནི་མདོག་སྔོ་ཆུ་དང་བཅས།། 
ཤཱཀྱ་སེང་གེའི་དཀྱིལ་འཁོར་གྱི།། 
སྒོ་ཡི་ཕྱོགས་ནི་གཉིས་སུ་དགོད།། 
བདེ་བྱེད་ཀྱི་ནི་མདུང་རྩེ་གསུམ།། 
དཀའ་ཟློག་རྩེ་གསུམ་གདེངས་པོར་བཤད།། 
བུམ་པ་དཀར་པོ་པདྨར་བཅས།། 
ཟླ་བའི་ཕྱག་རྒྱ་ཡིན་པར་དྲན།། 
ཉི་མའི་དབང་ཆེན་དཀྱིལ་འཁོར་ལ།། 
གནས་པའི་ཤིང་རྟ་ཡིན་ཞེས་བྱ།། 
རྒྱལ་དང་རྣམ་པར་རྒྱལ་བ་ཡི།། 
དབང་ཆེན་མཚན་མའི་གཞུ་ཅན་ནོ།། 
རླུང་གི་ཕྱོགས་སུ་རླུང་རྣམས་ཀྱི།། 
བ་དན་ཕྱག་རྒྱ་བྲི་བར་བྱ།། 
དབྱངས་ཅན་གྱི་ནི་པི་བང་ཡིན།། 
ཆུ་ནི་ཞགས་པ་འཛིན་པར་བྲི།། 
བདག་ཉིད་ཆེན་པོ་དེའི་དཀྱིལ་འཁོར།། 
ཆུ་ཡི་ཡིན་པར་ཤེས་པར་བྱ།། 
ས་བོན་རྣམས་ཀྱིས་བཏབ་པ་དང་།། 
མཚན་མ་རྣམས་ཀྱིས་མཚན་པར་བྱའོ།། 
ཤཱཀྱ་ཏོག་གི་དཀྱིལ་འཁོར་དུ།། 
དེ་ལ་སོགས་པའི་མཚན་རྣམས་ཀྱིས།། 
དཀྱིལ་འཁོར་རྣམས་ནི་གོ་རིམས་བཞིན།། 
དེ་དབུས་ཕྱག་རྒྱ་གཞག་པ་ནི།། 
ས་བོན་རྣམས་དང་བཅས་པར་བྱ།། 
གཞན་ཡང་མཆོག་སྦྱིན་རྡོ་རྗེ་ཡི།། 
དཀྱིལ་འཁོར་ནན་ཏན་མཉན་པར་གྱིས།། 
ཀུན་ཏུ་གྲུ་བཞི་ལྷམ་པ་ལ།། 
རྡོ་རྗེའི་མཚན་མས་མཚན་པ་སྟེ།། 
དེ་ཡི་དབུས་སུ་བྱ་བ་ནི།། 
དཀྱིལ་འཁོར་མེ་ལས་བྱུང་བའོ།། 
དེའི་དབུས་ཕྱག་རྒྱ་གཞག་པ་ནི།། 
ཨུཏྤལ་ཞེས་བྱ་གཟུགས་བཟང་བ།། 
འཇམ་དབྱངས་བློ་དང་ལྡན་པ་ཡི།། 
རང་གི་སྔགས་ཀྱིས་གཟི་བསྐྱེད་པ།། 
དེ་ཡི་གནས་ནི་ཆོ་ག་བཞིན།། 
རང་གི་ས་བོན་ཉིད་ཀྱིས་བཏབ།། 
མཐའ་མ་ཁོ་ར་ཁོར་ཡུག་ཏུ།། 
ཨུཏྤལ་རྣམས་ཀྱིས་ཁེབས་པར་བྱ།། 
དེ་ཡི་དབུས་སུ་བྲི་བ་ནི།། 
དཔའ་བོ་འདི་རྣམས་གོ་རིམས་བཞིན།། 
དེ་ལ་དྲ་བ་ཅན་གྱི་འོད་ཀྱི་ཕྱག་རྒྱ་ནི་ལྕགས་ཀྱུའོ།། 
གཞོན་ནུ་རིན་ཆེན་ཅོད་པན་གྱི་ནི་རིན་པོ་ཆེའོ།། 
གཞོན་ནུ་དྲི་མེད་འོད་ཀྱི་ནི་ཨུཏྤལ་ཁ་མ་བྱེ་བའོ།། 
འཇམ་དབྱངས་བློ་དང་ལྡན་པ་ཡི།། 
མངག་གཞུག་མར་ནི་གང་གྲགས་པ།། 
དེ་རྣམས་ཀྱི་ནི་འཇིགས་མེད་པས།། 
ཅི་ལྟར་རིགས་པར་ཤེས་བྱ་བ།། 
སྐྲ་ཅན་གྱི་ནི་ཕྱག་རྒྱ་ནི།། 
རལ་གྲི་ཡིན་པར་ཤེས་པར་བྱ།། 
ཉེ་སྐྲ་ཅན་གྱི་མདུང་རྩེ་གསུམ།། 
སྣ་ཚོགས་མ་ཡི་དབྱུག་པར་བཤད།། 
ནོར་ལྡན་མ་ཡི་རྒྱལ་མཚན་གསུངས།། 
འགུགས་མ་ཡི་ནི་ལྕགས་ཀྱུ་ཡིན།། 
དེ་དག་ཐམས་ཅད་ཨུཏྤ་ལའི།། 
མཚན་མ་དག་གིས་མཚན་པར་བྱ།། 
ཅི་སྐད་གསུངས་པའི་ཕྱག་བརྙན་མ།། 
དེ་དག་ཕྱག་རྒྱ་གང་གི་ན།། 
ལྷོ་ཡི་ཕྱོགས་སུ་ནན་ཏན་དུ།། 
སྒྲིབ་པ་རྣམ་སེལ་བརྩོན་འགྲུས་ཆེའི།། 
ཕྱག་རྒྱ་ལེགས་པར་བྲི་བ་ནི།། 
ཡིད་བཞིན་ནོར་བུ་ཞེས་བྱ་བ།། 
མེ་ཡི་དཀྱིལ་འཁོར་ནང་ན་འདུག།
འཁོར་དང་བཅས་པ་གོ་རིམས་བཞིན།། 
འཁོར་རྣམས་ཀྱི་ནི་རྒྱས་པ་རུ།། 
ཕྱག་རྒྱ་འདི་རྣམས་ཤེས་པར་བྱ།། 
ངོ་མཚར་ཅན་གྱི་ཕྱག་རྒྱ་ནི།། 
བུམ་པའི་སྟེང་ན་རྡོ་རྗེ་རྩེ་གཅིག་པའོ།། 
མི་འཇིགས་པ་སྦྱིན་པ་ནི་མི་འཇིགས་པ་སྦྱིན་པའི་ལག་པའོ།། 
ངན་སོང་ཐམས་ཅད་སྤོང་བའི་ནི་ལག་པ་མས་ཡར་གྱེན་དུ་འདྲེན་པ་ལྟ་བུར་བྱའོ།། 
སྐྱོང་སེམས་བློ་གྲོས་ཀྱི་སྙིང་རྗེའི་ལག་པ་བྲང་དུ་གཞག་པའོ།། 
བྱམས་པ་ཆེན་པོ་གྱེན་དུ་འབྱུང་བའི་ནི་མེ་ཏོག་འཛིན་པའི་ལག་པའོ།། 
བློ་ཅན་སྙིང་རྗེས་གདུངས་པའི་ནི་ལག་པ་སྙིང་གར་གཞག་ལ་གུང་མོ་ནང་དུ་དགུག་པའོ།། 
གདུང་བ་ཐམས་ཅད་ཞི་བར་བྱེད་པའི་ནི་ལག་པ་མཆོག་སྦྱིན་པའི་སོར་མོ་རྣམས་ལས་ཆུའི་རྒྱུན་འཛག་པའོ།། 
བློ་གྲོས་བསམ་གྱིས་མི་ཁྱབ་པ་དང་ལྡན་པའི་ལག་པ་ནི་ཡིད་བཞིན་གྱི་ནོར་བུ་ཐོགས་པའོ།། 
དེ་དག་ཐམས་ཅད་ཀྱང་པདྨ་ལ་གནས་ཤིང་དཀྱིལ་འཁོར་གྱི་ནང་དུ་ཆུད་པར་བྱའོ།། 
བྱང་ཕྱོགས་སུ་སའི་སྙིང་པོའི་ཕྱག་རྒྱ་ནི།
དབང་ཆེན་དཀྱིལ་འཁོར་ནང་གནས་པ།། 
སྟན་ནི་སྔ་མ་བཞིན་དུ་གཞག།
དེའི་སྟེང་པདྨ་ཆེན་པོ་སྟེ།། 
ཁ་དོག་ཀུན་ལྡན་འབར་དང་བཅས།། 
དེའི་སྟེང་བ་དན་ཆེན་པོ་སྟེ།། 
རྩེ་ལ་རིན་ཆེན་ཆེན་པོ་གཞག།
དེ་ནི་གཟུགས་ཀྱི་མཆོག་ཡིན་ཏེ།། 
ཕྱག་རྒྱའི་གཟུགས་སུ་འདིར་བཤད་དོ།། 
དེ་ཡི་འཁོར་ནི་གྲངས་མེད་པ།། 
གཙོ་བོའི་ཡོན་ཏན་མཐའ་ཡས་ཏེ།། 
དེ་ལ་དེ་རྣམས་ཕྱག་རྒྱ་ཡང་།། 
ནན་ཏན་བསྐྱེད་དེ་བྲི་བ་ནི།། 
རིན་ཆེན་འབྱུང་གནས་ཀྱི་ཕྱག་རྒྱ་ནི།
རྡོ་རྗེ་རྩེ་གསུམ་པ་རིན་པོ་ཆེའི་སྟེང་ན་འདུག་པའོ།། 
རིན་ཆེན་ལག་གི་ནི་རྡོ་རྗེ་རྩེ་གཅིག་པ་རིན་པོ་ཆེའི་སྟེང་ན་འདུག་པའོ།། 
ས་འཛིན་གྱི་ནི་རྡོ་རྗེ་ཁ་གཉིས་པ་རིན་པོ་ཆེའི་སྟེང་ན་འདུག་པའོ།། 
ཕྱག་ན་རིན་ཆེན་ཕྱག་རྒྱ་ནི་རྡོ་རྗེ་རྩེ་ལྔ་པ་རིན་པོ་ཆེའི་སྟེང་ན་འདུག་པའོ།། 
བསམ་པ་བརྟན་པའི་ནི་རྡོ་རྗེ་རྒྱ་གྲམ་རིན་པོ་ཆེའི་སྟེང་ན་འདུག་པ་སྟེ།
ཕྱག་རྒྱ་ཐམས་ཅད་ཀྱང་དཀྱིལ་འཁོར་གྱི་ནང་དུ་ཆུད་པར་བྱའོ།། 
ནུབ་ཕྱོགས་སུ་ནམ་མཁའི་སྙིང་པོའི་ཕྱག་རྒྱ་ནི།
ཆུ་ཡི་དཀྱིལ་འཁོར་ཡིད་འོང་བར།། 
པདྨ་དཀར་པོ་སྟན་ཆེན་ལ།། 
དེའི་དབུས་རལ་གྲི་ཞགས་པ་ནི།། 
སོ་ནི་ཤིན་ཏུ་རྣོ་བའི་མཆོག།
རང་གི་ས་བོན་རྣམས་ཀྱིས་བཏབ།། 
མཁས་པས་དེར་ནི་གཞག་པར་བྱ།། 
དེ་ཡི་འཁོར་རྣམས་བྲི་བ་ནི།། 
ཕྱག་རྒྱའི་གཟུགས་རྣམས་གོ་རིམས་བཞིན།། 
དེ་ལ་ནམ་མཁའ་དྲི་མེད་ཀྱི་ཕྱག་རྒྱ་ནི།
རླུང་གི་དཀྱིལ་འཁོར་གྱི་དབུས་སུ་འཁོར་ལོ་མཚན་དང་བཅས་པའོ།། 
ནམ་མཁའི་བློ་གྲོས་ཀྱི་ཕྱག་རྒྱ་ནི་དཀྱིལ་འཁོར་གྱི་དབུས་ན་དུང་ངོ།། 
རྣམ་པར་དག་པའི་བློ་གྲོས་ཀྱི་ཕྱག་རྒྱ་ནི་པདྨ་དཀར་པོ་རླུང་གི་དཀྱིལ་འཁོར་གྱི་དབུས་ན་འདུག་པའོ།། 
སྤྱོད་པའི་བློ་གྲོས་ཀྱི་ཕྱག་རྒྱ་ནི་རླུང་གི་དཀྱིལ་འཁོར་གྱི་དབུས་ན་དུང་གི་སྟེང་ན་ཨུཏྤ་ལ་གཞག་པའོ།། 
བློ་གྲོས་བརྟན་པའི་ཕྱག་རྒྱ་ཡང་རླུང་གི་དཀྱིལ་འཁོར་གྱི་དབུས་ན་རྡོ་རྗེ་པདྨའི་སྟེང་ན་འདུག་པའོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
གསང་བའི་དཀྱིལ་འཁོར་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ཀྱིས་གསང་བའི་དཀྱིལ་འཁོར་དུ་འཇུག་པའི་ཆོ་ག་གསུངས་པ།
ཀུན་ཏུ་བསླབ་པའི་སྔགས་པ་ནི།། 
གསང་བའི་དཀྱིལ་འཁོར་ལ་མཁས་པས།། 
དེ་ཚེ་སློབ་མའི་སྡིག་པ་ཀུན།། 
ཆོ་ག་བཞིན་དུ་བསྲེག་པར་བྱ།། 
ཅི་ནས་སླར་ཡང་མི་སྐྱེ་བར།། 
དེ་ཡི་འཚོ་བའང་བསྲེག་པར་བྱ།། 
བསྲེགས་ཏེ་ཐལ་བར་གྱུར་ནས་ཀྱང་།། 
དེ་ནི་སླར་ཡང་གསོ་བར་བྱ།། 
ཡི་གེ་ཡིས་ནི་མི་འགྱུར་བསྲེག།
འཚོ་བས་སླར་ཡང་གསོ་བར་བྱ།། 
འཚོ་བས་ཐམས་ཅད་གསོས་ནས་ནི།། 
ཀུན་ཏུ་དག་ཅིང་དྲི་མ་མེད།། 
ཡན་ལག་བཅུ་གཉིས་ཚིག་རྣམས་ནི།། 
དེ་ཡི་མོད་ལ་དགོད་པར་བྱ།། 
བྱང་ཆུབ་སེམས་དཔའ་སྐྱོབ་རྣམས་དང་།། 
སངས་རྒྱས་རྣམས་ཀྱི་དམ་ཚིག་འདི།། 
སངས་རྒྱས་རྣམས་དང་ཉན་ཐོས་དང་།། 
འཇིག་རྟེན་རྣམས་ཀྱིས་བཀུར་བ་ཡིན།། 
གསང་བའི་དཀྱིལ་འཁོར་དབུས་གནས་པའི།། 
དམ་ཚིག་འདི་ནི་སུས་རིག་པ།། 
རྒྱུད་རྣམས་ཀུན་ཏུ་ཞུགས་པ་དང་།། 
དཀྱིལ་འཁོར་ཀུན་ལ་དབང་བ་ཡིན།། 
སྔགས་འཆང་དེ་ནི་ང་དང་འདྲ།། 
དམ་ཚིག་ཅན་ནི་གཞན་མི་བྱ།། 
གསང་བའི་དཀྱིལ་འཁོར་དུ་འཇུག་པ་རིམ་པར་ཕྱེ་བའོ།།།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ལ་གཟིགས་ནས།
བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཆོ་ག་གང་དག་གིས་བདག་ཉིད་ལྷའི་གཟུགས་སུ་བརྟན་པར་གྱུར་པར་ཤེས་པ་དང་།
ཤེས་ནས་ཀྱང་རང་གི་ལྷའི་ཚུལ་དུ་གནས་ནས།
དངོས་གྲུབ་ཐོབ་པར་འགྱུར་བ་གསང་བའི་ཕྱག་རྒྱ་བརྒྱད་པོ་གསང་བ་དང་བཅས་པ།
ལྷའི་གནས་བྱིན་གྱིས་རློབ་པར་འགྱུར་བ།
རང་གི་གསང་སྔགས་ཀྱིས་མཚན་པ།
དཀྱིལ་འཁོར་དང་ལྡན་པ།
རང་གི་ལྷའི་རྣལ་འབྱོར་དུ་བྱ་བ་ཡོད་དེ།
ཕྱག་རྒྱ་བརྒྱད་པོ་དེ་ཡང་གང་ཞེ་ན།
ལག་པ་གཉིས་ཁོང་སྟོང་དུ་སྦྱར་ལ་མཐེའུ་ཆུང་གཉིས་དང་མཛུབ་མོ་གཉིས་འབར་བ་ལྟ་བུར་དགྱེད་དོ།། 
བཅོམ་ལྡན་འདས་ཉིད་ཀྱི་གཟི་བརྗིད་འབྱུང་བའི་ཕྱག་རྒྱ་སྟེ།
དེའི་དཀྱིལ་འཁོར་ནི་གྲུ་གསུམ་ལ་སུམ་མདོའི་རིས་མཚན་ཅན་འབར་བ་དང་བཅས་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
རྃ་ར་སྭཱ་ཧཱ།
ཕྱག་རྒྱ་དེ་ཉིད་ལས་མཛུབ་མོ་གཉིས་བཀུག་སྟེ།
མཐེ་བོའི་སྟེང་དུ་བ་དན་ལྟ་བུར་གཟུང་ངོ།། 
བཅོམ་ལྡན་འདས་ཀྱི་རྡོ་རྗེ་མི་ཤིགས་པའི་ཕྱག་རྒྱ་སྟེ།
དཀྱིལ་འཁོར་ནི་ཡི་གེ་འབར་བ་འདྲ་བ་རྡོ་རྗེ་འབར་བ་དང་བཅས་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
བྃ་བ་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་དང་སྲིན་ལག་གཉིས་བརྐྱང་ལ།
ལྷག་མ་རྣམས་སྔ་མ་བཞིན་དུ་གཞག་གོ།། 
པདྨོའི་སྦུབས་ཀྱི་ཕྱག་རྒྱ་སྟེ།
དཀྱིལ་འཁོར་ནི་ཟླ་བའི་དཀྱིལ་འཁོར་འདྲ་བ།
པདྨའི་མཚན་མ་ཅན་ནོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
སཾ་ས་སྭཱ་ཧཱ།
ཕྱག་རྒྱ་དེ་ཉིད་ལས་མཐེའུ་ཆུང་གཉིས་འོག་ཏུ་གཞུག་གོ།། 
སངས་རྒྱས་ཀྱི་གསུང་དབྱངས་བཀོད་པའི་རྒྱན་གྱི་ཕྱག་རྒྱ་སྟེ།
དཀྱིལ་འཁོར་ནི་ཟླ་བ་གང་བ་ལྟ་བུ་བ་དན་དང་བཅས་པ་ཀླད་ཀོར་གཉིས་པས་མཚན་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཧྃ་ཧ་སྭཱ་ཧཱ།
དེ་བཞིན་དུ་ལག་པ་གཉིས་ཁོང་སྟོང་དུ་ཐལ་མོ་སྦྱར་ལ།
མཐེ་བོ་གཉིས་སོ་སོར་ཕྱེ་སྟེ་ལྷག་མ་རྣམས་ཅུང་ཟད་ཙམ་སྙིམ་པ་ལྟ་བུར་བྱའོ།། 
འདི་ནི་བཅོམ་ལྡན་འདས་ཀྱི་ཡན་ལག་ཐམས་ཅད་འབྱུང་བའི་ཕྱག་རྒྱ་སྟེ།
དཀྱིལ་འཁོར་ནི་བུམ་པ་ཟླ་བ་འདྲ་བ་རྡོ་རྗེས་མཚན་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཨཾ་ཨ་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་གཉིས་བཀུག་ལ་ལྷག་མ་རྣམས་དེ་བཞིན་དུ་གཞག་གོ།། 
འདི་ནི་བཅོམ་ལྡན་འདས་ཀྱི་གཟུངས་ཀྱི་ཕྱག་རྒྱ་སྟེ།
དེའི་དཀྱིལ་འཁོར་ནི་འཇའ་འདྲ་བ་མཚན་མ་ཐམས་ཅད་དང་ལྡན་པའོ།། 
རྡོ་རྗེའི་བ་དན་འཕྱར་བའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
བུདྡྷ་དྷཱ་ར་ཎི་སྨྲྀ་ཏི་བ་ལ་དྷཱ་ར་ཎཱི་ཀ་རི་དྷ་ར་དྷ་ར།
དྷཱ་ར་ཡ་དྷཱ་ར་ཡ།
ས་བྷ་ག་བ་ཏེ།
ཨཱ་ཀཱ་རཱ་བཱ་ཏི་ཨ་ས་མེ་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་གཉིས་ཕྱུང་སྟེ་མཐེའུ་ཆུང་གཉིས་གུང་མོ་གཉིས་ཀྱིས་བཀུག་ལ་སྤྱི་བོར་སྦྱར་རོ།། 
འདི་ནི་བཅོམ་ལྡན་འདས་ཀྱི་ཆོས་གནས་པའི་ཕྱག་རྒྱ་སྟེ།
དཀྱིལ་འཁོར་ནི་ནམ་མཁའི་ཁ་དོག་ཐམས་ཅད་དང་ལྡན་པ་ཀླད་ཀོར་གཉིས་ཀྱིས་མཚན་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
ཨ་བེ་ད་བེ་དྱཱེ་ཨ་སྭཱ་ཧཱ།
ཕྱག་རྒྱ་དེ་ཉིད་ལས་གུང་མོ་གཉིས་ཕན་ཚུན་བསྣོལ་མར་གཟུང་ངོ།། 
འདི་ནི་བཅོམ་ལྡན་འདས་ཀྱི་རྣལ་འབྱོར་འཛིན་པའི་ཕྱག་རྒྱ་སྟེ།
དེའི་དཀྱིལ་འཁོར་ནི་ནམ་མཁའ་སྟེ།
ཁྱད་པར་དུ་སྔོ་ལ་ཀླད་ཀོར་ཅན་སྙེམས་པ་དང་བཅས་པའོ།། 
གསང་སྔགས་ནི།
ན་མཿ་ས་མནྟ་བུད་དྷཱ་ནཱཾ།
མ་ཧཱ་ཡོ་ག་ཡོ་གཱི་ནཱི་ཡོ་གེ་ཤྭ་རཱ།
ཁཉྫ་རི་ཀེ་སྭཱ་ཧཱ།
གསང་བ་པའི་བདག་པོ་འདི་དག་ནི་གསང་བ་པའི་ཕྱག་རྒྱ་སྟེ།
དེ་བཞིན་གཤེགས་པ་རྣམས་ཀྱི་རབ་ཏུ་གསང་བ་ཡིན་གྱིས།
དབང་བསྐུར་བ་དང་།
ཆོ་རིགས་བཙུན་པ་དང་།
སྤྲོ་བ་ཅན་དང་།
ཡི་དམ་ལ་བརྟན་པ་དང་།
བླ་མ་ལ་གུས་པ་དང་།
བྱས་པ་གཟོ་བ་དང་།
གཙང་སྦྲ་ཆེ་བ་དང་།
བདག་གི་ལུས་དང་སྲོག་ལ་ཡང་མི་ལྟ་བ་མ་གཏོགས་པ་གཞན་དུ་སུ་ལ་ཡང་མ་སྦྱིན་ཅིག།
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
གསང་བའི་ཕྱག་རྒྱ་བརྒྱད་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཆེན་པོ་དེའི་ཚེ་མ་འོངས་པའི་འགྲོ་བ་རྣམས་ལ་གཟིགས་ནས།
ཐམས་ཅད་ཀྱི་རྗེས་སུ་འཇུག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ།
དེ་ནས་འདི་ལྟར་སངས་རྒྱས་ཀྱི་ཞིང་འདི་ལག་མཐིལ་བཞིན་དུ་མཉམ་པར་གནས་ཤིང་།
སྒོ་ཁྱུད་དང་རྟ་བབས་རིན་པོ་ཆེ་སྣ་ལྔས་རབ་ཏུ་རྣམ་པར་སྤྲས་པས་བརྒྱན་པ།
བ་དན་ཁ་དོག་དུ་མ་དང་ལྡན་པ་བསྒྲེང་བས་རྒྱ་ཆེ་བ།
རིན་པོ་ཆེ་ཆེན་པོའི་བླ་རེ་བྲེས་པ།
རིན་པོ་ཆེའི་དྲིལ་བུ་དང་།
རྔ་མ་དཀར་པོ་དང་།
དར་དང་གོས་མང་པོ་དཔྱངས་པ།
རིན་པོ་ཆེའི་ཀ་བ་ཕྱོགས་བརྒྱད་དུ་བཙུགས་པ།
པདྨའི་མཚེའུ་ཆུ་དྲི་ཞིམ་པོ་ཡན་ལག་བརྒྱད་དང་ལྡན་པས་ཡོངས་སུ་གང་བ།
ངང་པ་དང་།
ངུར་པ་དང་།
བཞད་ཀྱི་སྒྲ་གྲག་པ་དུས་ཐམས་ཅད་པའི་མེ་ཏོག་སྣ་ཚོགས་ཀྱི་ཤིང་ལྗོན་པས་ཕྱོགས་བརྒྱད་དུ་བརྒྱན་པ།
རིན་པོ་ཆེ་སྣ་ལྔའི་ཕྲེང་བ་དང་སྲད་བུས་ལེགས་པར་བསྐོར་བ།
ས་གཞི་ཀ་ཙ་ལིན་ད་འཇམ་པོ་ལྟར་རེག་ན་བདེ་ཞིང་རབ་ཏུ་འཇམ་པ་དང་།
རྔ་སྒྲ་དང་སིལ་སྙན་གྱི་སྒྲ་ཡིད་དུ་འོང་ཞིང་སྙན་པ་རྣམ་པ་དུ་མ་གྲག་པ།
བྱང་ཆུབ་སེམས་དཔའ་མང་པོའི་བསོད་ནམས་ཀྱིས་བསགས་པའི་སྟན་དང་།
ཁང་པ་དང་།
གཞལ་མེད་ཁང་ཡིད་ལས་བྱུང་བ་དང་ལྡན་པར་གྱུར་ཏོ།། 
པདྨའི་རྒྱལ་པོ་ཆེན་པོ་དེ་བཞིན་གཤེགས་པའི་མོས་པ་ལས་བྱུང་བ།
ཆོས་ཀྱི་དབྱིངས་རྟོགས་པའི་མཚན་མས་མཚན་པ་ཡང་བྱུང་བར་གྱུར་ཏོ།། 
དེའི་དབུས་ན་དེ་བཞིན་གཤེགས་པའི་སྐུ་ཆོས་ཀྱི་དབྱིངས་ལ་གཞོལ་བ།
སེམས་ཅན་གྱི་བསམ་པ་དང་མོས་པ་ཅི་ལྟ་བ་བཞིན་དུ་མགུ་བར་མཛད་པར་བཞུགས་ཏེ།
དེ་བཞིན་གཤེགས་པ་དེའི་ཡན་ལག་ཐམས་ཅད་ནས་སྐུ་ཅིས་ཀྱང་མི་ཚུགས་པའི་སྟོབས་དང་ལྡན་པ།
སྟོབས་བཅུ་ལ་མོས་པ་ལས་བྱུང་བ།
ཁ་དོག་དང་དབྱིབས་རྣམ་པ་དུ་མས་བདག་གི་སྐུ་བརྒྱན་པ།
བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མར་སྦྱིན་པ་དང་།
ཚུལ་ཁྲིམས་དང་།
བཟོད་པ་དང་།
བརྩོན་འགྲུས་དང་།
བསམ་གཏན་དང་།
ཤེས་རབ་ཀྱི་ཕ་རོལ་ཏུ་ཕྱིན་པའི་བསོད་ནམས་ཀྱིས་རྣམ་པར་བསྐྱེད་པ་དག་བྱུང་བར་གྱུར་ཏོ།། 
དེ་དག་བྱུང་ནས་ཐམས་ཅད་དང་ལྡན་པའི་འཇིག་རྟེན་གྱི་ཁམས་སུ་སྒྲ་མངོན་པར་གོ་བར་མཛད་ཅིང་ཆེད་དུ་གླེང་བ་འདི་གླེངས་སོ།། 
ཨེ་མའོ་སངས་རྒྱས་ཐམས་ཅད་ཀྱི།། 
ཤེས་རབ་ཐབས་ནི་བསམ་མི་ཁྱབ།། 
གནས་མེད་པ་ནི་རྟོགས་གྱུར་ནས།། 
གནས་དང་བཅས་པའི་ཆོས་ཀྱང་འཆད།། 
གང་དག་གིས་ནི་ཆོས་རྣམས་ཀྱི།། 
ཆོས་ཀྱི་མཚན་ཉིད་རྙེད་མེད་པ།། 
ཤེས་པ་དེས་ནི་འདྲེན་ཀུན་གྱིས།། 
གང་བརྙེས་རྙེད་པ་ཐོབ་པར་འགྱུར།། 
དེ་དག་གིས་ཆེད་དུ་གླེང་བ་དེ་ཆེད་དུ་གླེངས་ནས་དེ་དག་སླར་ཡང་དེ་བཞིན་གཤེགས་པའི་ཆོས་ཀྱི་སྐུ་བསམ་གྱིས་མི་ཁྱབ་པ་ལ་ཞུགས་སོ།། 
དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
རིགས་ཀྱི་བུ་ནང་གི་དཀྱིལ་འཁོར་ཉོན་ཅིག།
གསང་བ་པའི་བདག་པོ་ལུས་ཀྱི་ས་གཞི་གང་ཡིན་པ་དེ་ཆོས་ཀྱི་དབྱིངས་ཀྱི་རང་བཞིན་གྱི་སྔགས་དང་ཕྱག་རྒྱའི་བྱིན་གྱི་རླབས་ཀྱིས་བྱིན་དུ་བརླབ་པར་བྱ་སྟེ།
རང་བཞིན་གྱིས་རྣམ་པར་དག་པའི་ཕྱིར་རོ།། 
དེ་ནས་བདག་ལས་ཀྱི་རྡོ་རྗེ་སེམས་དཔར་བྱིན་གྱིས་བརླབས་ཏེ།
རྡུལ་ཐམས་ཅད་དང་བྲལ་བ།
བདག་དང་།
སེམས་ཅན་དང་།
སྲོག་དང་།
གསོ་བ་དང་།
ཤེད་ཅན་དང་།
ཤེད་ལས་སྐྱེས་པ་དང་།
བྱེད་པ་པོ་ལ་སོགས་པའི་ཟུག་རྔུའི་སྐྱོན་དང་བྲལ་བ་ལ།
གྲུ་བཞི་ལ་སྒོ་བཞི་དང་ལྡན་པ།
ནུབ་ཕྱོགས་ཀྱི་སྒོ་རྟག་ཏུ་ཕྱེ་བ།
སྒོ་ཁྱུད་དང་སྟེགས་བུས་བརྒྱན་པའི་དབུས་ན་པདྨོའི་རྒྱལ་པོ་ཆེན་པོ་ཡིད་ལས་བྱུང་བ།
འདབ་མ་བརྒྱད་པ་སྡོང་བུ་དང་བཅས་པ།
ཟེ་བ་རྒྱས་ཤིང་ཤིན་ཏུ་མཛེས་པར་བྱུང་བ་དེའི་དབུས་ན་ཡང་།
དེ་བཞིན་གཤེགས་པའི་སྐུ་དང་གསུང་དང་ཐུགས་འཇིག་རྟེན་ཐམས་ཅད་ལས་འདས་པ།
སེམས་ཀྱི་ས་ལས་ཡང་དག་པར་འདས་པ།
སེམས་ཀྱི་ས་རྗེས་སུ་ཐོབ་པ།
འདོད་པའི་འབྲས་བུ་ཁྱད་པར་ཅན་སྩོལ་བར་བསམ་མོ།། 
དེའི་ཤར་ཕྱོགས་སུ་དེ་བཞིན་གཤེགས་པ་རིན་པོ་ཆེའི་ཏོག་གོ།། 
ལྷོ་ཕྱོགས་སུ་དེ་བཞིན་གཤེགས་པ་མེ་ཏོག་ཀུན་ཏུ་རྒྱས་པའི་རྒྱལ་པོའི་དབང་པོའོ།། 
བྱང་ཕྱོགས་སུ་དེ་བཞིན་གཤེགས་པ་རྔ་སྒྲ་ཅན་ནོ།། 
ནུབ་ཕྱོགས་སུ་དེ་བཞིན་གཤེགས་པ་འོད་དཔག་ཏུ་མེད་པའོ།། 
ཤར་ལྷོའི་ཕྱོགས་མཚམས་སུ་ནི་བྱང་ཆུབ་སེམས་དཔའ་ཀུན་ཏུ་བཟང་པོའོ།། 
བྱང་ཤར་མཚམས་སུ་ནི་སྤྱན་རས་གཟིགས་དབང་ཕྱུག་གོ།། 
ལྷོ་ནུབ་ཀྱི་མཚམས་སུ་ནི་འཇམ་དཔལ་གཞོན་ནུར་གྱུར་པའོ།། 
ནུབ་བྱང་གི་མཚམས་སུ་ནི་བྱམས་པའོ།། 
ཟེ་བ་ཀུན་ལ་ནི་བྱང་ཆུབ་སེམས་དཔའི་ཡུམ་དང་ཕ་རོལ་ཏུ་ཕྱིན་པ་དྲུག་དང་།
ཏིང་ངེ་འཛིན་རྣམས་བྲིའོ།། 
འོག་ཏུ་ནི་རིག་སྔགས་དང་ཁྲོ་བོའི་ཚོགས་རྣམས་བྲིའོ།། 
སྡོང་བུ་ལ་ནི་ཕྱག་ན་རྡོ་རྗེའོ།། 
ལྷག་མ་རྣམས་ནི་རྒྱ་མཚོ་ཆེན་པོའོ།། 
མར་མེ་མེ་ཏོག་བདུག་སྤོས་དང་།། 
བཤོས་དང་བདུག་པ་ཡིད་ལས་བྱུང་།། 
ལུས་ཅན་རྣམས་ཀྱི་དམ་ཚིག་ཕྱིར།། 
ཐམས་ཅད་སྔགས་པས་བསམ་པར་བྱ།། 
འོག་གི་ས་གཞི་ཐམས་ཅད་ལ།། 
ལྷ་ལ་སོགས་པ་གྲངས་མེད་པའང་།། 
བདག་ཉིད་ཆེན་པོའི་དཀྱིལ་འཁོར་འདིར།། 
སྔགས་པས་ནན་ཏན་བསྐྱེད་དེ་བྲི།། 
རང་གི་ལུས་ནི་བདག་ཉིད་ཀྱིས།། 
ར་ཞེས་བྱ་བས་རྣམ་སྦྱངས་ནས།། 
སྔགས་པ་རྣལ་འབྱོར་སྟན་ལ་འདུག།
དེ་བཞིན་གཤེགས་པ་རྗེས་དྲན་ཞིང་།། 
སློབ་མ་རྣམས་ཀྱི་སྤྱི་བོར་ནི།། 
ཀླད་ཀོར་བཅས་པའི་ཨ་བཞག་སྟེ།། 
འཇིགས་པ་མེད་པའི་བདག་ལུས་ལ།། 
དེ་ནས་མེ་ཏོག་འདོར་དུ་གཞུག།
བརྟགས་ནས་དེ་ལ་བསྟན་པར་བྱ།། 
ཡང་ན་དེ་ལ་རིག་སྔགས་སྦྱིན།། 
ལུས་ཅན་རྣམས་ཀྱི་དམ་ཚིག་ཕྱིར།། 
འདི་ནི་དཀྱིལ་འཁོར་གཙོ་བོར་འདོད།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
གསང་བའི་དཀྱིལ་འཁོར་དུ་གཟུད་པ་ལ་འཇུག་པའི་རིམ་པར་ཕྱེ་བ་རྒྱས་པའོ།།།། 
དེ་ནས་བཅོམ་ལྡན་འདས་རྣམ་པར་སྣང་མཛད་ལ་ཕྱག་ན་རྡོ་རྗེས་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱི་དོན་དུ་ཚིགས་སུ་བཅད་པའི་དབྱངས་ཀྱིས་རིག་སྔགས་ཀྱི་བརྟུལ་ཞུགས་ཞུས་པ།
ཅི་ལྟར་བརྟུལ་ཞུགས་སྤྱད་པ་ལགས།། 
ཚུལ་ཁྲིམས་ལ་གནས་ཅི་ལྟ་བུ།། 
གང་ན་ཅི་ལྟར་གནས་ཀྱང་རུང་།། 
མ་ཆགས་པར་ནི་ཅི་ལྟར་སྤྱོད།། 
དུས་ནི་ཅི་སྲིད་ལོན་གྱུར་ན།། 
བརྟུལ་ཞུགས་ཡོངས་སུ་རྫོགས་པར་འགྱུར།། 
དེའི་མཐུ་ཅི་ལགས་འཚལ་བར་གྱིས།། 
གནས་ནི་གང་དུ་བགྱི་བ་ལགས།། 
དུས་དང་ཡུལ་དང་བྱ་བ་ལས།། 
ཆོས་དང་ཆོས་མིན་རྣམ་སྤངས་པར།། 
དེ་ནི་ཅི་ལྟར་མྱུར་དུ་འགྱུར།། 
ཚད་ཀྱང་འདྲེན་པས་བཀའ་སྩོལ་ཅིག།
གང་གིས་དངོས་གྲུབ་ཐོབ་འགྱུར་བ།། 
སངས་རྒྱས་རྣམས་ཀྱིས་སྔོན་བསྟན་པ།། 
མ་འོངས་འགྲོ་བའི་དོན་གྱི་ཕྱིར།། 
རྫོགས་པའི་སངས་རྒྱས་རྐང་གཉིས་གཙོ།། 
ཐམས་ཅད་མཁྱེན་ལ་བདག་ཞུ་བ།། 
རྒྱལ་བའི་གཙོ་བོ་དཔང་དུ་བཞུགས།། 
དེ་སྐད་གསོལ་ནས་བཅོམ་ལྡན་འདས།། 
རྣམ་སྣང་མཛད་ཆེན་དེ་ཡི་ཚེ།། 
སེམས་ཅན་རྣམས་ལ་བརྩེ་བའི་ཕྱིར།། 
འདི་སྐད་ཀྱི་ནི་ཚིག་གསུངས་སོ།། 
ལག་ན་རྡོ་རྗེ་མཐུ་བོ་ཆེ།། 
སེམས་དཔའ་ཆེན་པོ་དཔའ་བོ་ལེགས།། 
སྔོན་གྱི་སངས་རྒྱས་ཀྱིས་གསུངས་པའི།། 
བརྟུལ་ཞུགས་དམ་པ་བརྟན་པར་བྱའོ།། 
འཇིག་རྟེན་ལ་ནི་ཕན་བྱེད་པའི།། 
དངོས་གྲུབ་གང་གིས་ཐོབ་འགྱུར་བ།། 
རིག་པའི་བརྟུལ་ཞུགས་ལས་བྱུང་བའི།། 
བརྟུལ་ཞུགས་སངས་རྒྱས་བཞིན་དུ་གནས།། 
བདག་གི་དེ་ཉིད་བསྐྱེད་ནས་ནི།། 
རྟག་ཏུ་ཐེ་ཚོམ་མེད་པའི་ཡིད།། 
གང་ཚེ་རྟག་ཏུ་མཉམ་བཞག་པ།། 
དེ་ཚེ་བརྟུལ་ཞུགས་སྤྱད་པ་ཡིན།། 
བྱང་ཆུབ་སེམས་དང་ཆོས་རྣམས་དང་།། 
བསླབ་དང་ལས་དང་འབྲས་བུ་གང་།། 
མཚན་ཉིད་གཅིག་ཏུ་ལྡན་འགྱུར་ཅིང་།། 
ལས་དང་བྱ་བ་རྣམ་སྤངས་པའི།། 
ཚུལ་ཁྲིམས་སངས་རྒྱས་བཞིན་ཞེས་བྱ།། 
ཚུལ་ཁྲིམས་ལྡན་ཞེས་གཞན་མི་བྱ།། 
ཆོས་རྣམས་ཀུན་ལ་དབང་ཐོབ་ཅིང་།། 
སེམས་ཅན་དོན་རྟོགས་ཁོང་དུ་ཆུད།། 
གསེར་དང་བོང་རྡོ་མཉམ་གྱུར་ན།། 
དེ་ནི་མྱུར་དུ་མ་ཆགས་སྤྱོད།། 
གསང་སྔགས་ཀྱི་ནི་གྲངས་དག་ལས།། 
འབུམ་གྲངས་ཅི་སྙེད་བསྟན་གྱུར་པ།། 
དུས་ནི་དེ་སྲིད་ལོན་གྱུར་ན།། 
བརྟུལ་ཞུགས་ཡོངས་སུ་རྫོགས་པར་འགྱུར།། 
དབང་ཆེན་གྱི་ནི་དངོས་པོ་ཡིས།། 
དབང་ཆེན་དཀྱིལ་འཁོར་ལ་གནས་ཏེ།། 
རྡོ་རྗེ་ཅན་གྱི་རྒྱ་བཅིངས་ལ།། 
ཟས་སུ་རྟག་ཏུ་འོ་མ་འཐུང་།། 
སྲོག་དང་རྩོལ་བ་རབ་བསྡམས་ནས།། 
སྔགས་པས་ཟླ་བ་གཅིག་ཏུ་བཟླས།། 
དེ་ནས་ཟླ་བ་གཉིས་པ་ལ།། 
ཆུ་ཡི་དཀྱིལ་འཁོར་དང་ལྡན་པར།། 
པདྨའི་ཕྱག་རྒྱ་བཅིངས་ནས་སུ།། 
དེ་ཚེ་ཟས་སུ་ཆུ་བཏུང་ངོ།། 
དེ་ནས་ཟླ་བ་གསུམ་པ་ལ།། 
མེ་ཡི་ངོས་ལ་གཞོལ་བྱས་ཏེ།། 
མ་བླངས་པ་ཡི་ཟས་ཟ་ཞིང་།། 
རལ་གྲི་ཕྱག་རྒྱ་དང་ལྡན་པས།། 
ལུས་དང་ངག་ཡིད་ལས་བྱུང་བའི།། 
སྡིག་པ་ཐམས་ཅད་བསྲེག་པར་བྱ།། 
བཞི་ལ་རླུང་དང་ལྡན་བྱས་ཏེ།། 
ཟས་སུ་རྟག་ཏུ་རླུང་བཟའོ།། 
དེ་ནས་འཁོར་ལོའི་ཕྱག་རྒྱ་བཅིང་།། 
མཉམ་པར་གཞག་སྟེ་གསང་སྔགས་བཟླས།། 
དབང་ཆེན་དང་ནི་ཆུའི་ངོས་ལ།། 
རྣལ་འབྱོར་གཞོལ་བ་འདུག་ནས་སུ།། 
ཟླ་བ་ཡར་གྱི་ངོ་ལ་ནི།། 
དེ་ནས་ཟླ་བ་ལྔ་པ་ལ།། 
རྙེད་དང་མ་རྙེད་རྣམ་སྤངས་ཏེ།། 
སྔགས་པ་ཀུན་ཏུ་ཆགས་མེད་ན།། 
རྫོགས་པའི་སངས་རྒྱས་བཞིན་དུ་འགྱུར།། 
རླུང་དང་མེར་ནི་ལྡན་བྱས་ནས།། 
ཉེས་པ་ཀུན་དང་རྣམ་བྲལ་ཞིང་།། 
རྙེད་དང་མ་རྙེད་རྣམ་སྤངས་ཏེ།། 
ཟླ་བ་གཞན་ལ་བཟླས་བརྗོད་བྱ།། 
བརྒྱ་བྱིན་ཚངས་ལ་སོགས་པའི་ལྷ།། 
ཤ་ཟ་ལྟོ་འཕྱེ་སྲིན་པོ་རྣམས།། 
རྒྱང་རིང་ནས་ནི་ཕྱག་འཚལ་ཞིང་།། 
ཐམས་ཅད་སྲུང་བའང་བྱེད་པར་འགྱུར།། 
དེ་དག་ཐམས་ཅད་བཀའ་ཉན་ཅིང་།། 
དེ་ཡི་བཀའ་བཞིན་བྱེད་པར་འགྱུར།། 
སྨན་དང་མི་དང་ལྷ་རྣམས་དང་།། 
རིག་སྔགས་རྣམས་དང་གསང་སྔགས་ཀུན།། 
ཅི་དག་བགྱི་ཞེས་ཚིག་སྨྲ་ཞིང་།། 
དེ་ཡི་དྲུང་དུ་འཁོད་པར་འགྱུར།། 
བགེགས་དང་ལོག་འདྲེན་མ་རུངས་དང་།། 
སྲིན་པོ་དང་ནི་མ་མོ་རྣམས།། 
གསང་སྔགས་འཛིན་པ་མཐོང་བའི་ཚེ།། 
རྒྱང་རིང་ནས་ནི་ཕྱག་འཚལ་འགྱུར།། 
རིག་པའི་བརྟུལ་ཞུགས་ལ་གནས་པའི།། 
སྔགས་ཤེས་གང་ན་འདུག་པ་ཡི།། 
གནས་དེ་རབ་ཏུ་འཇིག་པ་ཡི།། 
མེ་ལྟར་འབར་ཞིང་འཇིགས་པར་འགྱུར།། 
དབང་ཕྱུག་གོ་འཕང་ཐམས་ཅད་འཐོབ།། 
དེས་པ་རྫོགས་པའི་སངས་རྒྱས་བཞིན།། 
དཔལ་ལྡན་གདུལ་དཀའ་འདུལ་བ་པོ།། 
རྡོ་རྗེ་འཛིན་ཆེན་དཀའ་ཐུབ་ཅན།། 
སེམས་ཅན་ཀུན་ལ་ཕན་བྱེད་པ།། 
སྙིང་རྗེ་འཇིག་རྟེན་དབང་པོ་བཞིན།། 
ཟླ་བ་དྲུག་རྣམས་འདས་གྱུར་ན།། 
འདོད་པའི་དངོས་གྲུབ་འབྲས་བུ་འཐོབ།། 
བདག་ཉིད་དང་ནི་གཞན་ལ་ཡང་།། 
རྟག་པར་རྗེས་སུ་ཕན་པར་བྱེད།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
རིག་སྔགས་ཀྱི་བརྟུལ་ཞུགས་རིམ་པར་ཕྱེ་བ་རྒྱས་པའོ།།།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་ཡང་གསང་སྔགས་རྣམས་དང་།
དཀྱིལ་འཁོར་རྣམས་ཀྱི་སྙིང་པོ་ཞུས་པ།
གསང་སྔགས་ཀུན་གྱི་སྙིང་པོ་གང་།། 
ཅི་ཞིག་འཚལ་ན་སློབ་དཔོན་འགྱུར།། 
དེ་སྐད་གསོལ་ནས་བཅོམ་ལྡན་འདས།། 
དེའི་ཚེ་རྣམ་སྣང་མཛད་ཆེན་གྱིས།། 
རྡོ་རྗེ་འཛིན་ལ་བཀའ་སྩལ་པ།། 
སེམས་དཔའ་ཆེན་པོ་ལེགས་སོ་ལེགས།། 
ཡེ་ཤེས་གསང་བས་ཆེས་གསང་ཞིང་།། 
གསང་སྔགས་ཡེ་ཤེས་ཆེར་འབྱུང་བ།། 
བུ་ཁྱོད་ལ་ནི་བཤད་པར་བྱ།། 
མ་ཡེངས་ཡིད་ཀྱིས་མཉན་པར་གྱིས།། 
ཨ་ནི་གསང་སྔགས་ཐམས་ཅད་ཀྱི།། 
སྙིང་པོ་ཡིན་པར་ཡང་དག་བཤད།། 
འདི་ལས་བྱུང་བའི་གསང་སྔགས་ནི།། 
གྲངས་མེད་རྣམས་ཀྱང་འབྱུང་བར་འགྱུར།། 
སྤྲོས་པ་ཐམས་ཅད་ཞི་བ་ཡི།། 
ཡེ་ཤེས་མཐའ་དག་སྐྱེ་བར་འགྱུར།། 
གསང་བ་པའི་བདག་པོ་ཅི་ལྟར་ན་ཨ་ཞེས་བྱ་བ་གསང་སྔགས་ཐམས་ཅད་ཀྱི་སྙིང་པོ་ཡིན་ཞེ་ན།
རྫོགས་པའི་སངས་རྒྱས་རྐང་གཉིས་གཙོས།། 
ཨ་ནི་གཙོ་བོ་ཡིན་པར་གསུངས།། 
དེ་བས་འདི་ཀུན་ཐམས་ཅད་དེ།། 
ཡན་ལག་ཀུན་ལ་རྣམ་པར་གནས།། 
ཡན་ལག་རྣམས་ཀྱང་ཅི་རིགས་པར།། 
རྟག་པར་ཀུན་ཏུ་རིག་པར་གྱིས།། 
ཡི་གེ་རྣམས་ཀྱིས་ཐམས་ཅད་ཁྱབ།། 
ཡི་གེ་རྣམས་ཀྱང་དེ་ཡིས་ཁྱབ།། 
ཡི་གེ་རྣམས་ལ་སྒྲ་འབྱུང་བ།། 
ཆ་དང་ཆ་ལས་བྱུང་བའོ།། 
དེ་བས་འདི་ཀུན་ཐམས་ཅད་དེ།། 
ལུས་ནི་སྣ་ཚོགས་ལས་བྱུང་བའོ།། 
དེ་ཡི་དགོད་པ་ཡང་དག་བསྟན།། 
སྙིང་པོ་དག་ནི་དེས་པས་ཉོན།། 
སྙིང་གར་སྙིང་པོ་བཞག་ནས་ནི།། 
ཡན་ལག་རྣམས་ལ་ཡན་ལག་དགོད།། 
བློ་ལྡན་རྣལ་འབྱོར་སྟན་འདུག་སྟེ།། 
བདག་ལུས་རྫོགས་སངས་རྒྱས་ཀྱི་སྐུར།། 
བྱས་ནས་དེ་བཞིན་གཤེགས་པ་རྣམས།། 
དྲན་པར་བྱས་ཏེ་འདི་ཀུན་བྱ།། 
གང་གིས་ཡེ་ཤེས་རྒྱ་ཆེན་ཏེ།། 
ཆོ་ག་བཞིན་དུ་ཤེས་གྱུར་ན།། 
དེ་ཚེ་སངས་རྒྱས་མཐུ་ཆེན་གྱིས།། 
དེ་ནི་སློབ་དཔོན་ཡིན་པར་བཤད།། 
དེ་བས་དེ་ཉིད་དེ་བཞིན་གཤེགས།། 
དེ་ཉིད་རྫོགས་སངས་རྒྱས་ཞེས་བྱ།། 
སངས་རྒྱས་བྱང་ཆུབ་སེམས་དཔའ་དང་།། 
ཚངས་པ་ཁྱབ་འཇུག་དབང་ཕྱུག་ཆེ།། 
ཉི་མ་ཟླ་བ་ཆུ་ལྷ་དང་།། 
བརྒྱ་བྱིན་དང་ནི་སྐྱེ་དགུའི་བདག།
དུས་དང་གཤིན་རྗེའང་དེ་ཉིད་དེ།། 
ས་ཡི་ལྷ་དང་དབྱངས་ཅན་ཏེ།། 
བྲམ་ཟེ་དང་ནི་ཁྲུས་བྱེད་ཉིད།། 
ཚངས་པར་སྤྱོད་པ་ཞེས་ཀྱང་བྱ།། 
དགེ་སློང་དཔལ་ལྡན་ཟག་པ་ཟད།། 
གསང་བ་ཐམས་ཅད་འཛིན་པ་པོ།། 
ཐམས་ཅད་མཁྱེན་དང་ཐམས་ཅད་གཟིགས།། 
ཆོས་ཀུན་དབང་ཕྱུག་གཙོ་བོ་སྟེ།། 
གང་ཞིག་བྱང་ཆུབ་སེམས་བརྟན་ཞིང་།། 
སྒྲ་ཤེས་པ་ནི་ལྷུར་ལེན་གང་།། 
ཆོས་རྣམས་ཀུན་ལ་མ་ཆགས་པ།། 
རྣམ་པ་ཀུན་ཏུ་ཀུན་ཤེས་བྱ།། 
ཡི་གེའི་འཁོར་ལོ་ཐམས་ཅད་ནི།། 
གང་གི་ལུས་ལ་རྣམ་གནས་པ།། 
དེ་ནི་སྔགས་པ་གསང་སྔགས་འཆང་།། 
དཔལ་ལྡན་སྔགས་རྒྱལ་རྡོ་རྗེ་འཛིན།། 
སྨིན་མཚམས་དབུས་སུ་ཡི་གེ་ཧཱུྃ།། 
རྡོ་རྗེ་ཅན་གྱི་གཞི་ཡིན་ནོ།། 
བྲང་དུ་ཡི་གེ་ས་ཞེས་བྱ།། 
ཕྱག་ན་པདྨའི་གཞི་ཞེས་བྱ།། 
ང་ནི་སྙིང་གའི་གནས་གཞག་པ།། 
ཀུན་གྱི་རྗེ་སྟེ་དབང་ཕྱུག་ཡིན།། 
རྒྱུ་དང་མི་རྒྱུ་སྣ་ཚོགས་པས།། 
མཐའ་དག་ངས་ནི་རབ་ཏུ་ཁྱབ།། 
ཨ་ཞེས་བྱ་བ་སྲོག་གི་མཆོག།
བ་ཞེས་བྱ་བ་ཚིག་ཏུ་བཤད།། 
ར་ཞེས་བྱ་བ་མེ་ཞེས་བརྗོད།། 
ཧཱུྃ་ཞེས་བྱ་བ་ཁྲོ་བོར་བཤད།། 
ཁ་ནི་ནམ་མཁར་ཤེས་པར་བྱ།། 
ཀླད་ཀོར་སྟོང་པའི་མཆོག་ཅེས་བྱ།། 
གང་ཤེས་སློབ་དཔོན་ཞེས་བྱ་བ།། 
འདི་ནི་ཡང་དག་དམ་པ་ཡིན།། 
དེ་བས་རྣམ་པ་ཐམས་ཅད་དུ།། 
རྫོགས་སངས་རྒྱས་སྔགས་ཞེས་འདི་ལ།། 
རྟག་ཏུ་བརྩོན་པར་བྱས་ན་ནི།། 
འཆི་འཕོ་མེད་པའི་གོ་འཕང་འཐོབ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
སློབ་དཔོན་གྱི་དེ་ཁོ་ན་ཉིད་ཤེས་པ་རིམ་པར་ཕྱེ་བའོ།།།། 
ཡི་གེ་ཅི་ལྟར་དགོད་པ་དག།
རྫོགས་སངས་རྒྱས་ཀྱིས་ལེགས་བསྟན་པ།། 
དེ་བས་ཀུན་ཏུ་མཉན་པར་གྱིས།། 
ཀ་ནི་ལྐོག་མར་ཤེས་པར་བྱ།། 
ཁ་ནི་རྐན་ལ་གཞག་པར་བྱ།། 
ག་ནི་མགྲིན་པར་ཤེས་པར་བྱ།། 
གྷ་ནི་མགུལ་པའི་གནས་སུ་གཞག།
ཙ་ནི་ལྕེ་ལ་གཞག་པར་བྱ།། 
ཚ་ནི་ལྕེ་ཡི་དབུས་སུ་གཞག།
ཛ་ནི་ལྕེ་ཡི་རྩེ་མོ་ལ།། 
ཛྷ་ནི་ལྕེ་ཡི་རྩ་བ་ལ།། 
ཊ་ནི་བྱིན་པར་ཤེས་པར་བྱ།། 
ཋ་ནི་བརླ་ལ་གཞག་པར་བྱ།། 
ཌ་ནི་རྐེད་པར་གཞག་པར་བཤད།། 
ཌྷ་ནི་རྐང་པ་གཉིས་ལ་གཞག།
ཏ་ནི་ཆུ་སོར་གཞག་པར་བཤད།། 
ཐ་ནི་ལྟོ་བར་ཤེས་པར་བྱ།། 
ད་ནི་མཆན་ཁུང་གཉིས་སུ་གཞག།
དྷ་ནི་རྩིབ་ལོགས་གཉིས་སུ་གཞག།
པ་ནི་རྒྱབ་ཏུ་ཤེས་པར་བྱ།། 
ཕ་ནི་བྲང་དུ་ཤེས་པར་བྱ།། 
བ་ནི་དཔུང་མགོ་གཉིས་སུ་གཞག།
བྷ་ནི་ལག་པ་གཉིས་སུ་གཞག།
མ་ནི་ཡིད་ཀྱི་གནས་སུ་གཞག།
དེ་ཚེ་ཚུལ་བཞིན་ཤེས་པར་བྱ།། 
ཡ་ནི་ཕོ་མཚན་ཡིན་ཞེས་གསུངས།། 
ར་ནི་ནམ་མཚོང་ཡིན་པར་བཤད།། 
ལ་ནི་རྒྱ་ཆེན་ཤེས་བྱ་བ།། 
སྐྱོབ་པ་དེ་ཡི་འཕྲལ་བ་ཡིན།། 
ཨི་ཨཱི་མིག་གཉིས་ཡིན་ཞེས་བྱ།། 
ཨུ་ཨཱུ་མཆན་ཁུང་ཡིན་པར་བཤད།། 
ཨེ་ཨཻ་རྣ་བ་གཉིས་ཤེས་བྱ།། 
ཨོ་ཨཽ་འགྲམ་པ་གཉིས་སུ་འདོད།། 
ཨཾ་ནི་རྫོགས་སངས་རྒྱས་པའི་གནས།། 
ཨཿ་ནི་མྱ་ངན་འདས་པ་ཡིན།། 
ཆོ་ག་བཞིན་དུ་ཀུན་ཤེས་ནས།། 
བརྟུལ་ཞུགས་མཆོག་གིས་སངས་རྒྱས་བྱོས།། 
ཐམས་ཅད་མཁྱེན་པའི་ནོར་གྱི་དབྱིག།
གང་གི་སྙིང་ལ་རྟག་གནས་པ།། 
འཇིག་རྟེན་ན་ནི་དེ་ཀུན་ཤེས།། 
དེས་པས་ཐམས་ཅད་མཁྱེན་པ་བཞིན།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཡི་གེ་བཀོད་པ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསླབ་པའི་གཞི་ཐབས་དང་ཤེས་རབ་ཀྱིས་ཡོངས་སུ་ཟིན་པ་གང་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཐེ་ཙོམ་དང་ཡིད་གཉིས་མ་མཆིས་ཤིང་།
འཁོར་བ་ན་འཁོར་བའི་ཚེ་ཉམས་པར་མི་འགྱུར་བ་དག་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་དེ་བཞིན་གཤེགས་པའི་སྤྱན་གྱིས་ཆོས་ཀྱི་དབྱིངས་ཐམས་ཅད་ལ་གཟིགས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་བྱང་ཆུབ་སེམས་དཔའི་སྤྱད་པའི་ཚུལ་ལ་མཁས་པའི་བསྟན་པ་གང་ལ་གནས་ན།
བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཐེག་པ་ཆེན་པོ་རྟོགས་པ་ཁོང་དུ་ཆུད་པར་འགྱུར་བ་དེ་ཉོན་ཅིག།
གསང་བ་པའི་བདག་པོ་དེ་ལ་བྱང་ཆུབ་སེམས་དཔས་སྲོག་གཅོད་པ་དང་།
མ་བྱིན་པར་ལེན་པ་དང་།
འདོད་པས་ལོག་པར་གཡེམ་པ་ལས་སླར་ལྡོག་པར་བྱ།
བརྫུན་དུ་སྨྲ་བ་དང་།
ངག་རྩུབ་པོ་དང་།
ཕྲ་མ་ཟེར་བ་དང་།
ཚིག་ཀྱལ་པ་སྨྲ་བ་ལས་སླར་ལྡོག་པར་བྱའོ།། 
བརྣབ་སེམས་དང་།
གནོད་སེམས་དང་།
ལོག་པར་ལྟ་བ་ལས་སླར་ལྡོག་པར་བྱའོ།། 
གསང་བ་པའི་བདག་པོ་གང་ལ་བསླབས་ན་སངས་རྒྱས་བཅོམ་ལྡན་འདས་རྣམས་དང་བྱང་ཆུབ་སེམས་དཔའ་རྣམས་དང་སྤྱོད་པ་མཚུངས་པར་བསླབ་པར་འགྱུར་བ་བྱང་ཆུབ་སེམས་དཔའི་བསླབ་པ་ནི་འདི་དག་ཡིན་ནོ།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱིས་ཉན་ཐོས་ཀྱི་ཐེག་པ་ལ་ཡང་དགེ་བ་བཅུའི་ལས་ཀྱི་ལམ་འདི་རྣམས་བཤད།
བཅོམ་ལྡན་འདས་འཇིག་རྟེན་པ་མུ་སྟེགས་བྱེད་རྣམས་ཀྱང་དགེ་བ་བཅུའི་ལས་ཀྱི་ལམ་འདི་རྣམས་ཡང་དག་པར་བླངས་ཏེ་གནས་ལགས་ན།
བཅོམ་ལྡན་འདས་འདི་ལ་ཁྱད་པར་ནི་ཅི་ཞིག་མཆིས།
ཐ་དད་དུ་བགྱི་བ་ནི་ཅི་ཞིག་མཆིས།
དེ་སྐད་གསོལ་ནས་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ལེགས་སོ་ལེགས་སོ།། 
གསང་བ་པའི་བདག་པོ་ཁྱོད་ཀྱིས་གང་དེ་བཞིན་གཤེགས་པ་ལ་དོན་འདི་ཞུས་པ་ནི།
གསང་བ་པའི་བདག་པོ་ཡང་ཁྱོད་ལེགས་སོ།། 
གསང་བ་པའི་བདག་པོ་དེའི་ཕྱིར་རབ་ཏུ་རྣམ་པར་དབྱེ་བའི་ཚུལ་དང་ཚུལ་གཅིག་ཏུ་བསྟན་པའི་ཆོས་ཀྱི་རྣམ་གྲངས་བསྟན་གྱིས་ཉོན་ཅིག།
གསང་བ་པའི་བདག་པོ་དེ་ལ་ངས་གང་ཉན་ཐོས་རྣམས་ལ་བསླབ་པ་བསྟན་པ་གང་ཡིན་པ་དེ་ནི།
ཐབས་དང་ཤེས་རབ་ཏུ་མི་ལྡན་པ་བཀའ་གྲུབ་པར་བྱེད་པ།
ཕྱོགས་གཅིག་ཤེས་པ་རྟོགས་པ་སྟེ།
དེ་བས་ན་དེ་དག་དང་དགེ་བ་བཅུའི་ལས་ཀྱི་ལམ་དེ་དག་མཚུངས་པར་མི་འགྱུར་རོ།། 
འཇིག་རྟེན་པ་རྣམས་ནི་བདག་གི་དངོས་པོ་ལ་མངོན་པར་ཞེན་པ་དང་།
གཞན་གྱི་རྐྱེན་གྱིས་འཇུག་གོ།། 
ཐེག་པ་ཆེན་པོས་འགྲོ་བའི་བྱང་ཆུབ་སེམས་དཔའ་རྣམས་ནི་ཆོས་ཐམས་ཅད་ཀྱི་མཉམ་པ་ཉིད་ལ་འཇུག་པའི་ཕྱིར་གཞན་གྱི་དྲིང་མི་འཇོག་ཅིང་ཐབས་དང་ཤེས་རབ་ཀྱིས་ཡོངས་སུ་ཟིན་པར་བདག་དང་གཞན་དང་གཉི་གའི་དོན་བྱེད་པ་ལ་འཇུག་གོ།། 
དེ་ལྟ་བས་ན་གསང་བ་པའི་བདག་པོ་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་དང་ཐབས་ཀྱིས་ཡོངས་སུ་ཟིན་པར་ཆོས་ཐམས་ཅད་ལ་འཇུག་པའི་ཕྱིར་བརྩོན་པར་བྱའོ།། 
དེ་ནས་བཅོམ་ལྡན་འདས་ཀྱིས་བྱམས་པ་ཆེན་པོ་དང་།
ཐུགས་རྗེ་ཆེན་པོའི་སྤྱན་གྱིས་སེམས་ཅན་གྱི་ཁམས་རྣམས་ལ་གཟིགས་ནས།
བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
དེ་ལ་བྱང་ཆུབ་སེམས་དཔས་ཆེད་དུ་བསམས་ཏེ་སྲོག་གཅོད་པ་ལས་སླར་ལྡོག་པར་བྱའོ།། 
དབྱུག་པ་སྤོང་ཞིང་འཁོན་དུ་འཛིན་པ་སྤང་བར་བྱའོ།། 
དེས་བདག་ལ་ཅི་ལྟ་བ་བཞིན་དུ་གཞན་གྱི་སྲོག་ཀྱང་བསྲུང་བར་བྱའོ།། 
གཞན་དུ་ན་གང་ཟག་དེ་ལྟ་བུ་དང་དངོས་པོ་དེ་ལྟ་བུ་ལ་བདག་གིས་སྡིག་པ་ཁས་བླངས་ལ།
ལས་དེ་བྱ་བ་ནི་མ་གཏོགས་ཏེ།
དེ་ཡང་འཁོན་དུ་འཛིན་པ་མེད་ཅིང་སྙིང་རྗེར་གྱུར་པའི་ཡིད་ཀྱིས་བྱའོ།། 
མ་བྱིན་པར་ལེན་པ་ལས་སླར་ལྡོག་པར་བྱ་སྟེ།
དེས་གཞན་གྱི་ཡོངས་སུ་གཟུང་བའི་ལོངས་སྤྱོད་ལ་ཆགས་པ་བསྐྱེད་པར་ཡང་མི་བྱ་ན།
གཞན་གྱི་ལོངས་སྤྱོད་ལ་མ་བྱིན་པར་ལེན་པ་ལྟ་སྨོས་ཀྱང་ཅི་དགོས།
གཞན་དུ་ན་སེམས་ཅན་གང་དག་སེར་སྣ་ཅན་འཇུངས་པ་སྦྱིན་པ་མི་བྱེད་ཅིང་།
བསོད་ནམས་མི་བྱེད་པ་དེ་དག་མཐོང་ན།
གང་ཟག་དེ་ལྟ་བུ་དག་ལ་སེར་སྣ་སྤང་བའི་ཕྱིར་བྱ་བ་ནི་མ་གཏོགས་ཏེ།
བདག་གིས་ཀྱང་དེ་ལ་ཆགས་པའི་སེམས་མེད་པར་དེའི་ཆེད་དུ་སྦྱིན་པ་སྦྱིན་པར་བྱའོ།། 
དུས་དུས་སུ་སྦྱིན་པའི་བསྔགས་པ་བརྗོད་པར་བྱའོ།། 
གལ་ཏེ་བྱང་ཆུབ་སེམས་དཔའ་དེ་ལ་ཆགས་པའམ།
འདོད་པའི་སེམས་བསྐྱེད་པར་གྱུར་ན།
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་བྱང་ཆུབ་ཀྱི་ཡན་ལག་ལས་ཉམས་པ།
ཆོས་འདུལ་བ་ལས་བཅོས་སུ་མེད་པའི་ལྟུང་བར་འགྱུར་བར་རིག་པར་བྱའོ།། 
འདོད་པས་ལོག་པར་གཡེམ་པ་ལས་སླར་ལྡོག་པར་བྱ་སྟེ།
དེས་གཞན་གྱིས་ཡོངས་སུ་བཟུང་བའི་ཆུང་མ་དང་རིགས་དང་མཚན་མ་དང་།
ཆོས་ཀྱིས་བསྲུངས་པ་རྣམས་ལ་ཆགས་སེམས་ཀྱང་བསྐྱེད་པར་མི་བྱ་ན།
ཡན་ལག་མ་ཡིན་པར་སྤྱོད་པའམ།
དབང་པོ་གཉིས་སྤྲོད་པ་ལྟ་སྨོས་ཀྱང་ཅི་དགོས།
གཞན་དུ་ན་དངོས་པོ་དེ་ལྟ་བུ་དག་ལ་བྱ་བ་ནི་མ་གཏོགས་སོ།། 
བརྫུན་དུ་སྨྲ་བ་ལས་སླར་ལྡོག་པར་བྱ་སྟེ།
དེས་ཆེད་དུ་བསམས་ཏེ་གང་གིས་སངས་རྒྱས་ཀྱི་བྱང་ཆུབ་བསླུས་པར་འགྱུར་བའི་བརྫུན་གྱི་ཚིག་སྲོག་གི་ཕྱིར་ཡང་སྨྲ་བར་མི་བྱའོ།། 
འདི་ལྟར་སངས་རྒྱས་ཀྱི་བྱང་ཆུབ་ལས་འདའ་བར་འགྱུར་བ་དེ་ནི།
གསང་བ་པའི་བདག་པོ་བྱང་ཆུབ་སེམས་དཔའ་ཐེག་པ་ཆེན་པོ་ལ་གནས་པའི་བརྫུན་ཆེན་པོ་ཡིན་ནོ།། 
གསང་བ་པའི་བདག་པོ་རྣམ་གྲངས་དེས་ཀྱང་ཁྱོད་ཀྱིས་འདི་ལྟར་བདེན་པའི་ཚིག་ཡོངས་སུ་མི་གཏང་བར་རིག་པར་བྱའོ།། 
གསང་བ་པའི་བདག་པོ་གཞན་ཡང་ཚིག་རྩུབ་པོ་ལས་སླར་ལྡོག་པར་བྱ་སྟེ།
དེས་སེམས་ཅན་རྣམས་ལ་མཉེན་པ་དང་།
འཇམ་པ་དང་།
ཡིད་ལ་བབ་པ་དེ་ལྟ་བུའི་ཚིག་སྨྲ་བར་བྱའོ།། 
དེ་ཅིའི་ཕྱིར་ཞེ་ན།
གསང་བ་པའི་བདག་པོ་འདི་ལྟ་སྟེ།
བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་དོན་བྱ་བའི་ཐོག་མར་འགྲོ་བ་ནི་ཚིག་འཇམ་པ་ཡིན་པའི་ཕྱིར་རོ།། 
གཞན་དུ་ན་སེམས་ཅན་འགྲོ་བ་མི་བཟད་པའི་རྒྱུ་ཅན་རྣམས་ལ་གནས་དེ་དང་དེ་དག་ཏུ་བྱང་ཆུབ་སེམས་དཔའ་ཚིག་རྩུབ་པོར་སྨྲ་བ་ནི་མ་གཏོགས་སོ།། 
གསང་བ་པའི་བདག་པོ་གཞན་ཡང་ཕྲ་མ་སྨྲ་བ་ལས་སླར་ལྡོག་པར་བྱ་སྟེ།
དེས་ཅི་ནས་ཀྱང་དབྱེན་དུ་མི་འགྱུར་བ་དང་གནོད་པར་མི་འགྱུར་བ་དེ་ལྟར་བསྒྲུབ་པར་བྱའོ།། 
བྱང་ཆུབ་སེམས་དཔའ་རྣམས་ནི་སེམས་ཅན་དབྱེ་བ་ལ་ཞུགས་པ་མ་ཡིན་ནོ།། 
གཞན་དུ་ན་སེམས་ཅན་རྣམས་ལ་ལྟ་བའི་གནས་དེ་ལྟ་བུ་དག་ཏུ་བྱིང་བར་གྱུར་པ་མཐོང་ན།
ཅི་ནས་ཀྱང་སེམས་ཅན་དེ་དག་འདི་ལྟར་ཐམས་ཅད་མཁྱེན་པའི་ཚུལ་གཅིག་པ་འདི་ལ་རབ་ཏུ་གནས་པར་འགྱུར་བ་དེ་ལྟ་བུའི་རྣམ་པས་རབ་ཏུ་འབྱེད་པར་བྱེད་པ་ནི་མ་གཏོགས་སོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔས་ཚིག་ཀྱལ་པ་སྨྲ་བ་ལས་སླར་ལྡོག་པར་བྱ་སྟེ།
དེས་ཡུལ་དང་དོན་དང་དུས་དང་ལྡན་པ།
དོན་གྱི་རྗེས་སུ་འཇུག་པ།
སེམས་ཅན་ཐམས་ཅད་ཀྱི་ཡིད་དུ་འོང་བ་རྣ་བའི་ལམ་རྣམ་པར་སྤྱོད་པ་དེ་ལྟ་བུའི་ཚིག་སྨྲ་བར་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་ནི་ཚིག་སྣ་ཚོགས་དང་ལྡན་པ་ཡིན་ནོ།། 
གཞན་དུ་ན་བྱང་ཆུབ་སེམས་དཔའ་སྒྲུང་གི་གཏམ་གླེང་བ་སྔོན་དུ་བྱས་ཏེ།
སེམས་ཅན་རྣམས་མགུ་བར་བྱས་ནས།
སངས་རྒྱས་ཀྱི་ཆོས་ལ་རབ་ཏུ་དགོད་པར་འདོད་པས།
དོན་དང་མི་ལྡན་པའི་ཚིག་ཀྱང་སྨྲ་བར་བྱ་བ་ནི་མ་གཏོགས་ཏེ།
དེ་ལྟར་ན་བྱང་ཆུབ་སེམས་དཔའ་འཁོར་བ་ན་རྒྱུ་ཡང་བར་དུ་གཅོད་པ་མེད་པར་འགྱུར་རོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔས་བརྣབ་སེམས་ལས་སླར་ལྡོག་པར་བྱ་སྟེ།
དེས་གཞན་གྱི་ལོངས་སྤྱོད་དང་གཞན་གྱི་ནོར་ལ་ཆགས་པའི་སེམས་ཀྱང་བསྐྱེད་པར་མི་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་ནི་སེམས་ཞུམ་པ་མ་ཡིན་ནོ།། 
གལ་ཏེ་བྱང་ཆུབ་སེམས་དཔའ་བདག་ལ་སེམས་ཆགས་པར་གྱུར་ན།
ཐམས་ཅད་མཁྱེན་པ་ཉིད་ཀྱི་སྒོའི་ཕྱོགས་གཅིག་ལས་ཉམས་པར་འགྱུར་རོ།། 
གསང་བ་པའི་བདག་པོ་བྱང་ཆུབ་སེམས་དཔའ་རབ་ཏུ་དགའ་བ་བསྐྱེད་ཅིང་དེས་འདི་ལྟར་བསམ་པར་བྱའོ།། 
གང་བདག་གིས་བྱ་དགོས་པ་དེ་དག་གིས་རང་འབྱོར་པར་གྱུར་པ་དེ་ལེགས་སོ་སྙམ་ནས་སེམས་ཅན་དེ་དག་གི་ལོངས་སྤྱོད་དེ་དག་ཆུད་མི་ཟ་བ་ལ་ཡང་དང་ཡང་དུ་དགའ་བ་བསྐྱེད་པར་བྱའོ།། 
གསང་བ་པའི་བདག་པོ་གཞན་ཡང་གནོད་སེམས་ལས་སླར་ལྡོག་པར་བྱ་སྟེ།
དེས་ཐམས་ཅད་དུ་བཟོད་པ་མང་བ་དང་།
བྱམས་པ་དང་།
ཁོང་ཁྲོ་བ་མེད་ཅིང་སེམས་སྙོམས་པར་བྱའོ།། 
དེས་མཛའ་བོ་ལ་ཅི་ལྟ་བ་བཞིན་དུ་དགྲ་ལ་ཡང་དེ་བཞིན་དུ་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་ནི་ཡིད་ཀྱིས་གནས་ངན་ལེན་དང་ལྡན་པ་མ་ཡིན་གྱི།
བྱང་ཆུབ་སེམས་དཔའ་ནི་རང་བཞིན་གྱིས་བསམ་པ་ཡོངས་སུ་དག་པ་ཡིན་ནོ།། 
གསང་བ་པའི་བདག་པོ་དེ་བས་ན་བྱང་ཆུབ་སེམས་དཔས་གནོད་སེམས་བྲལ་བར་བྱའོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔས་ལོག་པར་ལྟ་བ་མེད་པར་བྱ་སྟེ།
དེས་ཡང་དག་པར་ལྟ་བ་དང་།
འཇིག་རྟེན་ཕ་རོལ་ལ་འཇིགས་པར་ལྟ་བ་དང་།
གཡོ་མེད་པ་དང་།
གྱ་གྱུ་མེད་པ་དང་།
སྒྱུ་མེད་པ་དང་།
དྲང་བ་དང་།
སངས་རྒྱས་དང་ཆོས་དང་དགེ་འདུན་ལ་བསམ་པ་ངེས་པར་བྱའོ།། 
དེ་ཅིའི་ཕྱིར་ཞེ་ན།
གསང་བ་པའི་བདག་པོ་ལོག་པར་ལྟ་བ་ནི་བྱང་ཆུབ་སེམས་དཔའི་ཁ་ན་མ་ཐོ་བ་ཆེན་པོ་སྟེ།
དགེ་བའི་རྩ་བ་ཐམས་ཅད་གཅོད་པར་འགྱུར་བའོ།། 
འདི་ནི་མི་དགེ་བའི་རྩ་བ་ཐམས་ཅད་ཀྱི་ཕྱི་མོའོ།། 
གསང་བ་པའི་བདག་པོ་དེ་ལྟ་བས་ན་ཐ་ན་བཞད་གད་ཙམ་དུ་ཡང་ལོག་པར་ལྟ་བ་བསྐྱེད་པར་མི་བྱའོ།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་རྣམས་ལ་དགེ་བ་བཅུའི་ལས་ཀྱི་ལམ་འདི་རྣམས་ཀྱི་སྡོམ་པ་ཉམས་པ་དང་ཤིན་ཏུ་རྩ་བ་ནས་ཆད་པར་མི་འགྱུར་བ་དང་།
བཅོམ་ལྡན་འདས་བྱང་ཆུབ་སེམས་དཔའ་རྒྱལ་སྲིད་ཀྱི་དབང་ཕྱུག་དང་།
ཁྱིམ་དང་།
ཆུང་མ་དང་།
བུ་དང་།
བུ་མོ་དང་།
ཉེ་དུ་དང་།
སྣག་གི་གཉེན་མཚམས་རྣམས་ཀྱིས་ཡོངས་སུ་བསྐོར་ཅིང་ལྷ་དང་མིའི་བདེ་བ་མྱོང་བར་བགྱིད་ཀྱང་ཅི་ལྟར་ལྟུང་བར་མི་འགྱུར་བ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ལེགས་སོ་ལེགས་སོ།། 
གསང་བ་པའི་བདག་པོ་དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་།
བྱང་ཆུབ་སེམས་དཔའ་རྣམས་ཀྱི་འདུལ་བའི་ལྟུང་བ་རྣམ་པར་ངེས་པ་ལ་མཁས་པ་བཤད་དོ།། 
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་ནི་རྣམ་པ་གཉིས་ཏེ།
གཉིས་གང་ཞེ་ན།
འདི་ལྟར་ཁྱིམ་པ་དང་།
རབ་ཏུ་བྱུང་བའོ།། 
དེ་ལ་བྱང་ཆུབ་སེམས་དཔའ་ཁྱིམ་པ་ནི།
ཁྱིམ་ན་གནས་ཤིང་བསླབ་པའི་གཞི་ལྔ་གཟུང་སྟེ།
ཐབས་དང་ཚུལ་སྣ་ཚོགས་ཀྱིས་རྒྱལ་སྲིད་ལ་དབང་བྱེད་དོ།། 
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་ཡུལ་དང་དུས་ཀྱི་དབང་གིས་ཐམས་ཅད་མཁྱེན་པ་ཉིད་འཐོབ་པར་འདོད་པ་ནི།
འདི་ལྟར་ཐབས་ཀྱིས་ཡོངས་སུ་ཟིན་པར་གླུ་དང་།
རོལ་མོ་དང་།
མིག་འཕྲུལ་ལ་སོགས་པའི་བཟོའི་གནས་རྣམ་པ་སྣ་ཚོགས་སྟོན་ཅིང་།
ཐབས་དང་ཚུལ་དེ་དང་དེ་དག་གིས་བསྡུ་བའི་དངོས་པོ་བཞིས་སེམས་ཅན་རྣམས་ཡོངས་སུ་སྡུད་དེ།
དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པའི་ཕྱིར་རོ།། 
དེ་ལ་སྲོག་གཅོད་པ་དང་།
མ་བྱིན་པར་ལེན་པ་དང་།
འདོད་པས་ལོག་པར་གཡེམ་པ་དང་།
བརྫུན་དུ་སྨྲ་བ་དང་།
ལོག་པར་ལྟ་བ་རབ་ཏུ་སྤངས་པ་ཡིན་ཏེ།
བྱང་ཆུབ་སེམས་དཔའ་ཁྱིམ་པས་བསླབ་པའི་གཞི་དེ་ལྔ་བཟུང་ནས།
བསླབ་པ་ཅི་སྐད་བསྟན་པ་རྣམས་ལ་སློབ་ཅིང་དད་པས།
སྔོན་གྱི་དེ་བཞིན་གཤེགས་པ་རྣམས་ཀྱི་རྗེས་སུ་བསླབ་པར་བྱའོ།། 
འདུས་མ་བྱས་པའི་ཚུལ་ཁྲིམས་ཀྱི་ཕུང་པོ་བླ་ན་མེད་པ་དེ་བཞིན་གཤེགས་པས་བསྔགས་པ་ལ་གནས་ཏེ།
འདུས་བྱས་ཀྱི་ཚུལ་ཁྲིམས་ལ་ཐབས་དང་ཤེས་རབ་ཀྱིས་ཡོངས་སུ་ཟིན་པར་སྤྱོད་ཅིང་།
ལྟུང་བའི་རྩ་བ་བཞི་ནི་སྲོག་གི་ཕྱིར་ཡོངས་སུ་ཉམས་པར་མི་བྱའོ།། 
བཞི་གང་ཞེ་ན།
འདི་ལྟ་སྟེ།
དམ་པའི་ཆོས་སྤོང་བ་དང་།
བྱང་ཆུབ་ཀྱི་སེམས་གཏོང་བ་དང་།
སེར་སྣ་བྱེད་པ་དང་།
སེམས་ཅན་ལ་གནོད་པ་བྱེད་པའོ།། 
དེ་ཅིའི་ཕྱིར་ཞེ་ན།
འདི་དག་ནི་ཐབས་དང་ཤེས་རབ་ཏུ་མི་ལྡན་པ།
རང་བཞིན་གྱིས་ཉོན་མོངས་པ་ཅན་ཏེ་སླར་གསོར་མི་རུང་བའོ།། 
དེ་ཅིའི་ཕྱིར་ཞེ་ན།
གང་དག་འདས་པའི་སངས་རྒྱས་དང་།། 
དེ་བཞིན་གང་དག་མ་བྱོན་དང་།། 
གང་ཡང་ད་ལྟའི་མགོན་པོ་རྣམས།། 
ཐབས་དང་ཤེས་རབ་ལྡན་པ་ལ།། 
བསླབས་ནས་བླ་མེད་བྱང་ཆུབ་ནི།། 
འདུས་མ་བྱས་པ་དེ་འཐོབ་བོ།། 
ཐབས་དང་མི་ལྡན་ཡེ་ཤེས་དང་།། 
བསླབ་པ་དག་ཀྱང་བཤད་པ་ནི།། 
དཔའ་བོ་ཆེན་པོ་ཉན་ཐོས་རྣམས།། 
དེ་ལ་གཟུད་པའི་ཕྱིར་བཤད་དོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
བྱང་ཆུབ་སེམས་དཔའི་བསླབ་པ་ཐབས་དང་ལྡན་པ་རིམ་པར་ཕྱེ་བའོ།།།། 
བམ་པོ་བདུན་པ།
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ཏེ་བསྟན་པ་དོན་ཡོད་པར་གྲུབ་པར་བཞེད་ནས།
གསང་སྔགས་ཐམས་ཅད་ཀྱི་དབང་ཕྱུག།
གསང་སྔགས་ཀྱི་རྒྱལ་པོ།
གསང་སྔགས་ཐམས་ཅད་ཀྱི་མགོན་པོ།
གཟི་བརྗིད་ཆེན་པོ།
དམ་ཚིག་གསུམ་ལ་གནས་པ།
ལམ་གསུམ་ཡོངས་སུ་རྫོགས་པར་བྱེད་པ་བཤད་པའི་ཕྱིར།
ཕྱག་ན་རྡོ་རྗེ་སྟོབས་ཆེན་ལ།། 
འཇམ་པའི་གསུང་གིས་བཀའ་སྩལ་པ།། 
གསང་སྔགས་རྣམས་ཀྱི་གསང་སྔགས་མགོན།། 
དཔའ་བོ་མ་ཡེངས་ཡིད་ཀྱིས་ཉོན།། 
དེའི་ཚེ་ཡེ་ཤེས་དམ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཡེ་ཤེས་སྣ་ཚོགས་འབྱུང་བ་འོད་ཟེར་བརྒྱ་འཕྲོ་བའི་གསང་སྔགས་འདི་གསུངས་སོ།། 
ན་མཿ་ས་མནྟ་བུད་དྷཱ་ནཱཾ།
ཨྃ།
ལག་ན་རྡོ་རྗེ།
འདི་ནི་གསང་སྔགས་ཐམས་ཅད་ཀྱི།། 
མགོན་པོ་གཟི་བརྗིད་ཆེན་པོ་སྟེ།། 
འདི་ནི་བདག་ཉིད་རྫོགས་སངས་རྒྱས།། 
ཆོས་ཀུན་དབང་ཕྱུག་ཐུབ་པ་ཡིན།། 
མི་ཤེས་མུན་ནག་ཀུན་འཇོམས་པ།། 
ཉི་མ་ཤར་བ་བཞིན་དུ་སྣང་།། 
ཐུབ་པ་ཆེན་པོའི་བདག་ཉིད་ཀྱིས།། 
འདི་ལྟ་བུར་ནི་བྱིན་བརླབས་ཏེ།། 
སེམས་ཅན་རྣམས་ལ་ཕན་བཞེད་ཕྱིར།། 
སྤྲུལ་པ་རྣམས་ནི་སྤྲུལ་པར་མཛད།། 
འདི་ནི་སེམས་ཅན་རྣམ་དག་གི།
སེམས་དཔའ་འབྱུང་བ་ཅི་སྙེད་པ།། 
དེ་སྙེད་ཀྱི་ནི་སྤྲུལ་པ་ཡི།། 
གོ་འཕང་དམ་པ་མཛད་པར་འགྱུར།། 
དེ་བས་རྣམ་པ་ཐམས་ཅད་དུ།། 
རྫོགས་སངས་རྒྱས་ཀྱི་ཐབས་འདོད་པས།། 
ནང་གི་བདག་ཉིད་རྣམ་དག་པས།། 
རྟག་ཏུ་མངོན་པར་བརྩོན་པར་བྱ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཡི་གེ་བརྒྱ་འབྱུང་བ་བསྟན་པ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་སངས་རྒྱས་བཅོམ་ལྡན་འདས་རྣམས་གང་གི་ཚེ་ཡེ་ཤེས་ཆེན་པོ་མངོན་པར་ཤེས་པར་དབང་བསྐུར་བ་དང་ལྡན་པའི་ས་ཐོབ་པར་གྱུར་པ་དེའི་ཚེ།
སངས་རྒྱས་བཅོམ་ལྡན་འདས་དེ་དག་བདག་ཉིད་དམ་ཚིག་གསུམ་གྱི་ལམ་ལ་གནས་པ་གཟིགས་སོ།། 
གསང་བ་པའི་བདག་པོ་དེའི་ཚེ་ཡང་བཅོམ་ལྡན་འདས་དེ་ཡེ་ཤེས་ཆེན་པོ་མངོན་པར་ཤེས་པ་དབང་བསྐུར་བ་དང་ལྡན་པ།
གཟུངས་ཀྱི་ཚུལ་དུ་སངས་རྒྱས་ཀྱི་མཛད་པ་ཉེ་བར་སྟོན་ཏོ།། 
དེ་ཉིད་ཀྱི་ཚེ་སངས་རྒྱས་བཅོམ་ལྡན་འདས་དེ་དག་སེམས་ཅན་ཐམས་ཅད་ལ་སངས་རྒྱས་ཀྱི་མཛད་པས་དམ་ཚིག་གསུམ་གྱི་ལམ་སྟོན་པ་ཉེ་བར་གནས་པར་འགྱུར་རོ།། 
གསང་བ་པའི་བདག་པོ་ངའི་གསུང་གི་འཁོར་ལོའི་དཀྱིལ་འཁོར་སྤྲུལ་པ་རྒྱ་ཆེན་པོ་འཇིག་རྟེན་གྱི་ཁམས་མཐའ་ཡས་པར་ཁྱབ་པ།
རྣམ་པར་དག་པའི་སྒོ།
སེམས་ཅན་ཐམས་ཅད་ཀྱི་རེ་བ་ཅི་ལྟ་བ་བཞིན་དུ་མགུ་བར་བྱེད་པ།
ཆོས་ཀྱི་དབྱིངས་སོ་སོར་རྣམ་པར་རིག་པར་བྱེད་པའི་སྒོ་ནི།
ད་ལྟ་འདི་ལྟར་བཅོམ་ལྡན་འདས་ཤཱཀྱ་ཐུབ་པ་འཇིག་རྟེན་གྱི་ཁམས་ནམ་མཁའི་ཁམས་ཀྱིས་ཀླས་པ་མ་ལུས་པར་སངས་རྒྱས་ཀྱི་བྱ་བ་བྱེད་པ་ལ་ཞུགས་ཀྱང་།
གསང་བ་པའི་བདག་པོ་དེ་ལ་སེམས་ཅན་རྣམས་ཀྱིས་འདི་ནི་བཅོམ་ལྡན་འདས་ཀྱི་གསུང་གི་འཁོར་ལོའི་དཀྱིལ་འཁོར་བྱུང་བ་སྟེ།
སངས་རྒྱས་ཀྱི་གསུང་རྣམ་པར་བཀོད་པའི་རྒྱན་གྱི་སྙིང་པོ་འབྱུང་བའི་སངས་རྒྱས་ཀྱི་སྐུ།
སེམས་ཅན་རེ་བ་ཅི་ལྟ་བ་བཞིན་དུ་མགུ་བར་མཛད་པ་བྱུང་བ་ཡིན་ནོ་ཞེས་བྱ་བ་རབ་ཏུ་མི་ཤེས་པ་ལ་ལྟོས།
འོན་ཀྱང་བྱང་ཆུབ་སེམས་དཔའ་འཇིག་རྟེན་གྱི་ཁམས་མཐའ་ཡས་པ་རྒྱ་མཚོ་སྙེད་ཀྱི་སྒོར་ཆོས་ཀྱི་དབྱིངས་མངོན་པར་རྫོགས་པར་བྱང་ཆུབ་པར་བྱ་བ་ལ་བརྩོན་པ།
བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལས་བྱུང་བ་རྣམས།
འཇིག་རྟེན་གྱི་ཁམས་ཀྱི་རིས་རྒྱ་མཚོའི་མེ་ཏོག་གི་གཞིའི་སྙིང་པོའི་རྒྱན་ཅན་འདིར།
ངས་ཡོངས་སུ་གཟུང་བས་བསམ་པ་སྣ་ཚོགས་རྣམ་པར་དག་པའི་སྒོ་རྣམས་ཀྱིས་སངས་རྒྱས་ཀྱི་ཞིང་རྣམས་ནི་ཡོངས་སུ་སྦྱོང་།
བྱང་ཆུབ་ཀྱི་སྙིང་པོ་ནི་མངོན་པར་སྒྲུབ།
བྱང་ཆུབ་ཏུ་ནི་མངོན་པར་འཚང་རྒྱ།
ཆོས་ཀྱི་འཁོར་ལོ་ནི་བསྐོར།
སངས་རྒྱས་ཀྱི་མཛད་པ་ནི་བྱིན་གྱིས་རློབ་ཅིང་།
དེའི་གོང་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་འདོད་པས།
སེམས་ཚད་མེད་པའི་ཕྱིར་ལུས་ཚད་མེད།
ལུས་ཚད་མེད་པའི་ཕྱིར་ཡེ་ཤེས་ཚད་མེད།
ཡེ་ཤེས་ཚད་མེད་པའི་ཕྱིར་སེམས་ཅན་ཚད་མེད།
སེམས་ཅན་ཚད་མེད་པའི་ཕྱིར་ནམ་མཁའི་ཁམས་ཚད་མེད་པ་རབ་ཏུ་འཐོབ་བོ།། 
གསང་བ་པའི་བདག་པོ་དེ་ལྟར་ན་སེམས་ཅན་ཚད་མེད་པས་ཚད་མེད་པ་བཞི་རབ་ཏུ་འཐོབ་པར་འགྱུར་རོ།། 
ཐོབ་ནས་ཀྱང་སྟོབས་བཅུའི་སྟོབས་དང་ལྡན་པ།
བདུད་བཞི་ལས་རྒྱལ་བ།
ཁྱུ་མཆོག་དང་།
སེང་གེའི་སྒྲ་སྒྲོགས་པ།
ཡང་དག་པར་རྫོགས་པའི་སངས་རྒྱས་སུ་འགྱུར་རོ།། 
རྫོགས་པའི་སངས་རྒྱས་ཀྱིས་གསུངས་པའི།། 
སྙིང་པོ་སྒོ་བརྒྱ་འདི་བཟླས་ནས།། 
གོ་འཕང་དམ་པ་འདི་དག་ཀུན།། 
དཔའ་བོ་དེ་དག་རྣམས་ཀྱིས་རྟོགས།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
འབྲས་བུའི་སྦྱོར་བ་བསྟན་པ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
སྔགས་རྣམས་ཀྱི་ནི་སྔགས་འབྱུང་བའི།། 
སྔགས་ཀྱི་མགོན་པོ་འདི་བཤད་པ།། 
ངོ་མཚར་ཆེའོ་བཅོམ་ལྡན་འདས།། 
ཐུབ་པ་ཆེན་པོ་གནས་གང་དུ།། 
གང་གིས་ཅི་ལྟར་འཚལ་བར་བགྱི།། 
དེ་ལས་སྔགས་རྣམས་འབྱུང་བ་ནི།། 
གང་གིས་ཅི་ལྟར་བདག་ལ་གསུངས།། 
མགོན་པོ་སྨྲ་བ་རྣམས་ཀྱི་མཆོག།
འདི་ཀུན་བདག་ལ་བཤད་དུ་གསོལ།། 
དེ་སྐད་གསོལ་ནས་བཅོམ་ལྡན་འདས།། 
ཆོས་ཀྱི་དབང་ཕྱུག་ཐུབ་པ་ཆེ།། 
ཀུན་མཁྱེན་བཅོམ་ལྡན་སྣང་མཛད་ཀྱིས།། 
དེ་ཚེ་འཇིག་རྟེན་ཁམས་ཀུན་དུ།། 
ཡོངས་སུ་ཁྱབ་པར་གྱུར་པའི་ཚིག།
འཇམ་པའི་གསུང་གིས་བཀའ་སྩལ་པ།། 
ལག་ན་རྡོ་རྗེ་མཐུ་བོ་ཆེ།། 
སེམས་དཔའ་ཆེན་པོ་ལེགས་སོ་ལེགས།། 
སངས་རྒྱས་རྣམས་ཀྱི་གསང་བའི་མཆོག།
ངོ་མཚར་ཆེན་པོ་རབ་ཏུ་གསང་།། 
རྟོག་གེ་ཀུན་གྱིས་མི་ཤེས་པ།། 
ཐམས་ཅད་ཁྱོད་ལ་བཤད་པར་བྱ།། 
གང་དག་ཐེག་ཆེན་དཀྱིལ་འཁོར་ནི།། 
སྙིང་རྗེ་འབྱུང་བར་དབང་བསྐུར་ཞིང་།། 
གང་དག་དྲང་ཞིང་མཉེན་པ་དང་།། 
རྟག་ཏུ་སྙིང་རྗེ་གང་ཆེ་དང་།། 
གང་དག་ནམ་ཡང་བྱང་ཆུབ་ལ།། 
དམིགས་པ་ཅན་དུ་མི་བལྟ་བ།། 
དེ་དག་རྣམས་ཀྱི་སྙིང་པོ་ནི།། 
བདག་ཉིད་ཆེན་པོར་ཤེས་པར་འགྱུར།། 
འདྲེན་པ་གང་ན་བཞུགས་པ་ཡི།། 
དེ་ཡི་གནས་ནི་སྙིང་ག་སྟེ།། 
པདྨ་ཡིད་ལས་བྱུང་བ་ནི།། 
འདབ་མ་བརྒྱད་པ་རབ་མཛེས་པ།། 
དཀྱིལ་འཁོར་ཟླ་བ་ལྟ་བུ་ནི།། 
དྲི་མེད་མེ་ལོང་འདྲ་བ་ལ།། 
དེ་ལ་གསང་སྔགས་མགོན་པོ་ནི།། 
མཐུ་ཆེན་རྟག་ཏུ་གནས་པ་བཞུགས།། 
གསེར་གྱི་ཁ་དོག་འབར་དང་བཅས།། 
སྡིག་དང་བྲལ་བའི་ཏིང་འཛིན་གནས།། 
ཉི་མ་བཞིན་དུ་བརྟག་པར་དཀའ།། 
དེ་ཡིས་འགྲོ་བ་འདི་དག་ཀུན།། 
ཕྱི་རོལ་དང་ནི་ནང་དུ་ཡང་།། 
ཀུན་ཏུ་ཁྱབ་པར་བྱིན་གྱིས་བརླབས།། 
མེ་ལོང་ཡིད་དུ་ཤེས་པར་བྱོས།། 
ཤེས་རབ་མིག་ཀྱང་དེ་བཞིན་ཏེ།། 
སྔགས་པ་ཤེས་རབ་མིག་གིས་སུ།། 
མེ་ལོང་ལ་ནི་རྣམ་བལྟས་ན།། 
དེ་ནི་རང་གཟུགས་རྫོགས་སངས་རྒྱས།། 
མཚན་ཉིད་རབ་ཏུ་ཞི་བ་མཐོང་།། 
དེ་ཚེ་ལུས་ལ་ལུས་ཀྱི་གཟུགས།། 
ཡིད་ལ་ཡིད་ལས་བྱུང་བ་ནི།། 
དག་ཅིང་རྣམ་པར་མཛེས་པ་དག།
བདག་གི་ལས་ཀྱིས་བྱུང་བར་གྱུར།། 
དེ་ནས་དེ་ཡི་འོད་ཟེར་ནི།། 
གང་གིས་སྔགས་པ་སངས་རྒྱས་ཀྱི།། 
སྤྱོད་པ་ཐམས་ཅད་རབ་བྱེད་པ།། 
ཀུན་ནས་རྣམ་པར་སྣང་བར་འགྱུར།། 
དེ་བཞིན་བདག་ཉིད་དག་པ་ཡིས།། 
བལྟས་པ་འམ་ནི་སྨྲས་པས་ཀྱང་།། 
ཡིད་ལ་བསམས་པའི་དགོས་པ་ནི།། 
ཐམས་ཅད་བྱེད་པར་འགྱུར་བ་ཉིད།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་འདི་ལྟར་ལུས་ལ་ལུས་ཀྱི་གཟུགས་བསྐྱེད་པར་བྱའོ།། 
ཡང་དག་པར་རྫོགས་པའི་སངས་རྒྱས་ལས་ལྷག་པ་ནི་གང་ཡང་མེད་དེ།
ཅི་ལྟར་བདག་གི་མིག་དང་།
རྣ་བ་དང་།
སྣ་དང་།
ལྕེ་དང་།
ལུས་དང་།
ཡིད་ལ་སོགས་པ་འབྱུང་བ་ཆེན་པོ་བཞིའི་ནང་དུ་གཏོགས་པ་ཡིན་ལ།
དེ་དག་ཀྱང་ངོ་བོ་ཉིད་ཀྱིས་སྟོང་པ།
མིང་ཙམ་གྱིས་བསྡུས་པ།
ནམ་མཁའ་དང་མཚུངས་ཤིང་འདྲ་བ།
གཟུང་དུ་མེད་པ།
རྒྱུ་དང་ལས་ལས་བྱུང་བ་སྟེ།
གཟུགས་བརྙན་དང་འདྲ་བ་དེ་བཞིན་དུ་དེ་བཞིན་གཤེགས་པ་རྣམས་ཀྱིས་མངོན་པར་རྫོགས་པར་སངས་རྒྱས་སོ།། 
དེ་དག་ཀྱང་ཕན་ཚུན་རྟེན་ཅིང་འབྲེལ་བར་འབྱུང་བའི་རྒྱུན་མ་ཆད་པར་འབྲེལ་བ་སྟེ།
གང་ལ་བརྟེན་ནས་སྐྱེས་པ་དེ་ནི་གཟུགས་བརྙན་དང་འདྲ་བར་འབྱུང་ངོ།། 
དེ་ལྟ་བས་ན་ཕན་ཚུན་རྟེན་ཅིང་འབྲེལ་བར་འབྱུང་བའི་ཕྱིར།
ལྷ་གང་ཡིན་པ་དེ་བདག་ཡིན།
བདག་གང་ཡིན་པ་དེ་ནི་ལྷ་ཡིན་ནོ་ཞེས་དེ་ལྟར་ལུས་ཀྱིས་གཟུགས་ལྷའི་སྐུར་བསྐྱེད་པར་བྱའོ།། 
གསང་བ་པའི་བདག་པོ་ཆོས་ལ་བརྟེན་ནས་རྟོགས་པ་འབྱུང་།
རྟོགས་པ་ལ་བརྟེན་ནས་ཀྱང་ཆོས་འབྱུང་བ་ལ་ལྟོས།
དེ་གཉིས་ཀྱང་རང་བཞིན་གྱིས་སྟོང་པའི་ཕྱིར་ཕན་ཚུན་བྱེད་པ་པོ་དང་ལས་སུ་རྣམ་པར་འཇོག་པར་ཡང་མི་བྱེད་དོ།། 
གསང་བ་པའི་བདག་པོ་ཅི་ལྟར་ན་ཡིད་ལ་ཡིད་ལས་བྱུང་བའི་གཟུགས་བསྐྱེད་པར་བྱ་ཞེ་ན།
གསང་བ་པའི་བདག་པོ་འདི་ལྟ་སྟེ།
དཀར་པོའམ།
སེར་པོའམ།
དམར་པོ་ཡིད་ལ་བྱས་ན་ཡིད་དེའི་རྣམ་པར་ཤེས་པ་ལ་ཞེན་པར་འགྱུར་ཏེ།
དེས་ན་དེ་ལྟ་བུས་དགོས་པ་ཡང་དེ་ལྟ་བུ་ཁོ་ན་མངོན་པར་སྒྲུབ་པར་བྱེད་དོ།། 
གསང་བ་པའི་བདག་པོ་འདི་ལྟ་སྟེ།
ཡིད་ལ་དཀྱིལ་འཁོར་བསམས་ནས་སུ།། 
རིམས་ནད་ཅན་ལ་གཞག་ན་ནི།། 
དེ་ཡི་མོད་ལ་སྐྱེ་བོ་ནི།། 
རིམས་ལས་ཐར་འགྱུར་དོགས་པ་མེད།། 
ཡིད་མེད་པར་ཡང་དཀྱིལ་འཁོར་ཡོད་པ་མ་ཡིན་ལ།
དཀྱིལ་འཁོར་མེད་པར་ཡང་ཡིད་ཡོད་པ་མ་ཡིན་ནོ།། 
དེ་ཅིའི་ཕྱིར་ཞེ་ན།
དཀྱིལ་འཁོར་དང་མཚན་ཉིད་གཅིག་པའི་ཕྱིར་རོ།། 
གསང་བ་པའི་བདག་པོ་འདི་ལྟ་སྟེ།
སྒྱུ་མ་མཁན་གྱིས་སྒྱུ་མའི་མི་ཞིག་གིས་མི་གཞན་ཞིག་སྤྲུལ་ན།
གསང་བ་པའི་བདག་པོ་དེ་ཅི་སྙམ་དུ་སེམས།
དེ་ལ་ཁྱད་པར་ཅི་ཞིག་ཡོད།
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
མི་དེ་གཉིས་ཀ་ལ་ཡང་ཁྱད་པར་མ་མཆིས་སོ།། 
བཅོམ་ལྡན་འདས་དེ་ཅིའི་སླད་དུ་ཞེ་ན།
མི་དེ་གཉིས་ཀ་ཡང་ཡང་དག་པ་མ་ཡིན་པ་ལས་བྱུང་བ་དང་།
སྒྱུ་མ་ཡང་རང་བཞིན་གྱིས་སྟོང་པའི་སླད་དུའོ།། 
གསང་བ་པའི་བདག་པོ་དེ་བཞིན་དུ་ཡིད་ལས་བྱུང་བའི་དངོས་པོ་དང་ཡིད་གང་ཡིན་པ་དེ་གཉིས་ཀ་ཡང་རྣམ་པར་བརྟགས་པ་ཡིན་པའི་ཕྱིར་ངོ་བོ་ཉིད་ཀྱིས་སྟོང་པའི་ཕྱིར་རོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཡི་གེ་བརྒྱ་པ་རྣམ་པར་དགོད་པ་སྒྲུབ་པ་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་སྔགས་ཀྱི་མགོན་པོའི་སྐུ་དང་ལུས་སུ་དབྱེར་མེད་པ་ཉོན་ཅིག།
ཡིད་ལས་གྱུར་པ་ལས་བྱུང་ཞིང་།། 
ཡིད་ཀྱང་ཤིན་ཏུ་རྣམ་སྦྱངས་ནས།། 
མགོན་པོ་དེ་ན་བཞུགས་པ་ལ།། 
འོད་ཟེར་སྐུ་ལས་བྱུང་བ་རྣམས།། 
ཡན་ལག་གི་ནི་ཡན་ལག་ནས།། 
རྟག་པར་ཀུན་ཏུ་རྣམ་པར་འཕྲོ།། 
ཚུལ་འདི་དག་ནི་མ་ཤེས་པས།། 
རྨོངས་པ་རྣམས་ཀྱིས་ཡོངས་མི་ཤེས།། 
ལུས་ཀྱི་བྱེ་བྲག་ཅི་སྙེད་པ།། 
བརྗོད་པ་ལས་ནི་མང་དུ་གྱུར།། 
དེ་བཞིན་སྔགས་ཀྱི་མགོན་པོ་ཡི།། 
བྱེ་བྲག་དག་ཀྱང་གྲངས་མེད་གསུངས།། 
ཅི་ལྟར་ཡིད་བཞིན་ནོར་བུ་ནི།། 
དཔལ་ལྡན་འདོད་པའི་དོན་སྒྲུབ་པ།། 
དེ་བཞིན་འཇིག་རྟེན་སྒྲོན་མ་ཡི།། 
སྐུ་ཡང་དོན་རྣམས་ཐམས་ཅད་སྒྲུབ།། 
གསང་བ་པའི་བདག་པོ་ཆོས་ཀྱི་དབྱིངས་རྣམ་པར་མི་རྟོག་པ་ཅི་ལྟར་དགོས་པ་ཐམས་ཅད་མངོན་པར་སྒྲུབ་ཅེ་ན།
གསང་བ་པའི་བདག་པོ་འདི་ལྟ་སྟེ་དཔེར་ན།
ནམ་མཁའི་ཁམས་ནི་སེམས་ཅན་ཡང་མ་ཡིན།
སྲོག་ཀྱང་མ་ཡིན།
ཤེད་ལས་སྐྱེས་པ་ཡང་མ་ཡིན།
བྱེད་པ་པོ་ཡང་མ་ཡིན།
ཚོར་བ་པོ་ཡང་མ་ཡིན།
གཟུང་བ་ཡང་མ་ཡིན།
འཛིན་པ་ཡང་མ་ཡིན་ཞིང་།
རྟོག་པ་དང་རྣམ་པར་རྟོག་པ་ཐམས་ཅད་དང་བྲལ་མོད་ཀྱི།
འོན་ཀྱང་སེམས་ཅན་གྱི་ཁམས་མ་ལུས་པ་རྣམས་འགྲོ་བ་དང་འོང་བ་ལ་སོགས་པ་ཐམས་ཅད་བྱེད་དེ།
འདི་ལ་ནི་དོགས་པ་མེད་དོ།། 
དེ་བཞིན་རྣམ་པར་མི་རྟོག་པའི།། 
ཐམས་ཅད་མཁྱེན་པ་གནས་མེད་འདི།། 
འགྲོ་བ་རྣམས་ཀྱི་ཕྱི་དང་ནང་།། 
ཐམས་ཅད་ངེས་པ་ཉིད་དུ་སྒྲུབ།། 
དེ་ནས་ཡང་བཅོམ་ལྡན་འདས་ཀྱིས་སེམས་ཅན་གྱི་ཁམས་མ་ལུས་པ་རྣམ་པར་སྤྱོད་པའི་ཚིག་རྣམས་ཀྱིས་ཏིང་ངེ་འཛིན་སྒྲུབ་པའི་ཚིག།
བསམ་གྱིས་མི་ཁྱབ་པའི་ཚིག་ཡོངས་སུ་གྱུར་པའི་སྒོའི་ཚིག་གསུངས་པ།
གང་གི་ཚེ་ན་ཐོག་མ་ནས།། 
ཅུང་ཟད་སྐྱེའམ་འཇིག་མེད་པ།། 
དེ་ཚེ་རྣལ་འབྱོར་ཅན་དག་གི།
སྟོང་པའི་ཡེ་ཤེས་ཅི་ལྟར་སྐྱེ།། 
གང་ཚེ་ཆོས་ཞེས་བྱ་བ་དེ།། 
ངོ་བོ་ཉིད་ཀྱིས་མི་རྙེད་པ།། 
དེ་ཚེ་ནམ་མཁའ་འདྲ་བའི་སེམས།། 
བྱང་ཆུབ་འབྱུང་བ་སྐྱེ་བར་འགྱུར།། 
དེ་ཚེ་འཇིག་རྟེན་ཀུན་མཐུན་པའི།། 
སྙིང་རྗེ་དག་ཀྱང་སྐྱེ་བར་འགྱུར།། 
མིང་ཙམ་གྱི་ནི་ཚུལ་དུ་གནས།། 
སངས་རྒྱས་མིང་དུ་འདིར་བརྗོད་དོ།། 
དེ་ཚེ་སྟོང་དང་མི་སྟོང་ཞེས།། 
ཡང་དག་ཏུ་ནི་མིང་དུ་འདོགས།། 
དེ་ལ་གཅིག་གཉིས་གསུམ་ལ་སོགས།། 
གྲངས་ཀྱི་དབྱེ་བའང་འབྱུང་བར་འགྱུར།། 
དེ་ལྟར་དཔའ་བོ་སྟོང་པ་དེ།། 
རང་བྱུང་རྣམས་ཀྱི་བྱིན་བརླབས་ལས།། 
ཨ་ལ་སོགས་པ་རིམ་བཞིན་འཕེལ།། 
ཨ་བ་ཀ་ཁ་ག་གྷ།
ཙ་ཚ་ཛ་ཛྷ།
ཊ་ཋ་ཌ་ཌྷ།
ཏ་ཐ་ད་དྷ།
པ་ཕ་བ་བྷ་མ།
ཡ་ར་ལ་ཝ།
ཤ་ཥ་ས་ཧ།
ང་ཉ་ཎ་ན།
རྣམས་ནི་གསང་བ་པའི་བདག་པོ་ཨ་ཞེས་བྱ་བའི་མཚན་མས་བྱིན་གྱིས་བརླབས་པའི་སྟོང་པ་ཉིད་ཀྱི་མཐུ་རླབས་ཏིང་ངེ་འཛིན་གྱི་ཚུལ་སྒྲུབ་པ་ལ་ལྟོས།
གསང་བ་པའི་བདག་པོ་ཨ་ཞེས་བྱ་བ་ཉིད་རྣམ་པ་སྣ་ཚོགས་སུ་བཀོད་པའི་བདག་ཉིད་དུ་གནས་སོ།། 
དེ་ཡང་ཆོས་ཐམས་ཅད་མ་སྐྱེས་པའོ་ཞེས་རང་གི་ངོ་བོ་ཉིད་མངོན་པར་སྟོན་ཏོ།། 
ཁ་ཅིག་ཏུ་ནི་བརྗོད་དུ་མེད་པའི་དོན་དུ་བའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ཀྱི་དགོས་པ་དང་བྲལ་བའི་དོན་དུ་ཀའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ནམ་མཁའ་འདྲའོ་ཞེས་ཁའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་འགྲོ་བ་མེད་པའོ་ཞེས་གའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་གཅིག་ཏུ་འཕུངས་པ་མང་བའོ་ཞེས་གྷའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་འཆི་འཕོ་མེད་པའོ་ཞེས་ཙའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་སྟོན་ཀའི་སྤྲིན་དང་འདྲའོ་ཞེས་ཚའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་སྐྱེ་བ་མེད་པའོ་ཞེས་ཛའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་རྙོག་པ་དང་བྲལ་བའོ་ཞེས་ཛྷའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ང་རྒྱལ་དང་བྲལ་བའོ་ཞེས་ཊའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་བསྐྱེད་པ་དང་བྲལ་བའོ་ཞེས་ཋའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་འཁྲུལ་བ་དང་བྲལ་བའོ་ཞེས་ཌའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་བསླུ་བ་དང་བྲལ་བའོ་ཞེས་ཌྷའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་དེ་བཞིན་ཉིད་དང་བྲལ་བའོ་ཞེས་ཏའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་གནས་དང་བྲལ་བའོ་ཞེས་ཐའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་སྦྱིན་པ་དང་བྲལ་བའོ་ཞེས་དའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ཁམས་དམིགས་སུ་མེད་པའོ་ཞེས་དྷའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་དོན་དམ་པའི་བདེན་པ་དམིགས་སུ་མེད་པའོ་ཞེས་པའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་དབུ་བ་ལྟར་སྙིང་པོ་མེད་པའོ་ཞེས་ཕའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་སྲིད་པ་དམིགས་སུ་མེད་དོ་ཞེས་པའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་འཆི་བ་དམིགས་སུ་མེད་དོ་ཞེས་མའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་ཐེག་པ་དམིགས་སུ་མེད་དོ་ཞེས་ཡའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་རྡུལ་དང་བྲལ་བའོ་ཞེས་རའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་མཚན་ཉིད་དམིགས་སུ་མེད་དོ་ཞེས་ལའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ཞི་བ་དང་བྲལ་བའོ་ཞེས་ཤའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་རང་བཞིན་གྱིས་བེམས་པོའོ་ཞེས་ཥའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་ལ་བདེན་པ་དམིགས་སུ་མེད་དོ་ཞེས་སའི་གཟུགས་ཀྱིས་སྟོན་ཏོ།། 
ཁ་ཅིག་ཏུ་ནི་ཆོས་ཐམས་ཅད་རྒྱུ་དང་བྲལ་བའོ་ཞེས་ཧའི་གཟུགས་ཀྱིས་སྟོན་ཏོ།། 
གསང་བ་པའི་བདག་པོ་དེ་ལྟར་ན་ཏིང་ངེ་འཛིན་སྒྲུབ་པའི་སྒོར་རེ་རེ་ལས་ཀྱང་ཏིང་ངེ་འཛིན་སྒྲུབ་པའི་སྒོ་སུམ་ཅུ་རྩ་གཉིས་སུ་རིག་པར་བྱའོ།། 
གསང་བ་པའི་བདག་པོ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་གང་ཡིན་པ་དེ་དག་ཀྱང་།
འདི་དག་ཉིད་ལས་བྱུང་བ་ལ་ལྟོས།
ང་དང་ཉ་དང་ཎ་དང་ན་རྣམས་ནི་ཏིང་ངེ་འཛིན་ཐམས་ཅད་ལ་དབང་བྱེད་པ་སྟེ།
དེ་རྣམས་ལས་ཡང་དག་པར་རྫོགས་པའི་སངས་རྒྱས་ཀྱི་དཔེ་བྱད་བཟང་པོ་རྣམས་ཀྱང་མངོན་པར་བསྒྲུབ་པར་བལྟའོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས།
འདི་ལྟར་སངས་རྒྱས་ཀྱི་དགོངས་པ་མཐར་ཕྱིན་པ།
སེམས་བཅུ་རྣམ་པ་བཅུར་བསྒྱུར་བའི་ཚད་ལས་ཡི་གེ་བརྒྱ་འབྱུང་བའི་དམ་ཚིག་བསྟན་པར་ཤེས་པར་བྱའོ།། 
རྫོགས་སངས་རྒྱས་ཀྱིས་འདི་དག་ཀུན།། 
ཆུབ་པར་བྱས་ཤིང་རྒྱས་པར་བྱས།། 
ང་ལའང་ཐམས་ཅད་ཡོད་པས་ན།། 
ང་ནི་རྒྱལ་མཆོག་ཀུན་སངས་རྒྱས།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
བདག་ཉིད་སྒྲུབ་པའི་རིམ་པར་ཕྱེ་བའོ།།།། 
གསང་བ་པའི་བདག་པོ་གཞན་ཡང་འདི་དག་ཐམས་ཅད་ནི་ཏིང་ངེ་འཛིན་གྱི་ཚུལ་སྒྲུབ་པའི་ཚིག་རྣམས་ཏེ།
སྟོང་པ་ཉིད་འདིས་བྱིན་གྱིས་བརླབས་ན་ཆོས་ཐམས་ཅད་ལ་དབང་མཛད་པ་རྫོགས་པའི་སངས་རྒྱས་ཅི་ལྟ་བ་བཞིན་དུ་འགྱུར་རོ།། 
དེ་བས་ཡི་གེ་ལྷ་ཡིན་ཏེ།། 
ཨ་ཞེས་བྱ་བ་གོ་འཕང་མཆོག།
ཡི་གེ་རྣམས་ཀྱིས་ཡོངས་བསྐོར་ཅིང་།། 
ཐམས་ཅད་དུ་ཡང་རྣམ་པར་སྣང་།། 
ལྷ་དེ་མཚན་ཉིད་མེད་པ་སྟེ།། 
མཚན་གཞི་མཚན་ཉིད་སྤངས་པ་ཡིན།། 
མཚན་ཉིད་མེད་པའི་ལྷ་ལས་ནི།། 
མཚན་ཉིད་འདི་དག་བྱུང་བར་གྱུར།། 
སྒྲ་ལས་སུ་ནི་ཡི་གེ་བྱུང་།། 
ཡི་གེ་ལས་ནི་གསང་སྔགས་བྱུང་།། 
སྔགས་ལས་འབྲས་བུ་འབྱུང་བར་ཡང་།། 
སྐྱོབ་པ་རྣམས་ནི་ཀུན་གྱིས་གསུངས།། 
སྒྲ་ནི་སྟོང་པར་ཤེས་བྱ་སྟེ།། 
འགྲོ་བ་རྣམ་པ་ཐམས་ཅད་དུ།། 
མི་རྟོག་བཞིན་དུ་ཅི་ལྟ་བར།། 
དེས་ནི་འདི་ཀུན་སྟོང་པ་ཡིན།། 
སྟོང་མིན་སྒྲ་ཡང་ཡོད་པ་ཡིན།། 
སྦྱོར་བ་དག་ཀྱང་ཀུན་ཏུ་བསྟན།། 
སྒྲ་དེ་རྟོགས་པར་གྱུར་ན་ནི།། 
ལྷ་ཡི་གནས་དང་ཏིང་ངེ་འཛིན།། 
ཡི་གེ་དགོད་པ་སྦྱར་བ་དང་།། 
ཡི་གེ་རྣམས་ཀྱིས་ཀུན་བསྟན་པས།། 
གསང་སྔགས་མང་པོ་ཞེས་བྱ་བར།། 
ཐ་སྙད་གདགས་པའི་གནས་སུ་འགྱུར།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཡི་གེ་བརྒྱ་པའི་སྔགས་ཀྱི་ཆོ་ག་རིམ་པར་ཕྱེ་བའོ།།།། 
ཅི་ལྟར་ནམ་མཁའ་ཕྱོགས་རྣམས་ནི།། 
ཀུན་ལ་རྟག་པར་མི་གནས་པ།། 
དེ་བཞིན་ཆོས་རྣམས་ཐམས་ཅད་ལ།། 
གསང་སྔགས་མགོན་པོ་མི་གནས་སོ།། 
ཅི་ལྟར་དངོས་རྣམས་ནམ་མཁའ་ལ།། 
གནས་ཤིང་རྟག་ཏུ་རྣམ་སྣང་ཡང་།། 
དེ་ནི་གནས་སུ་མི་འགྱུར་བ།། 
གསང་སྔགས་མགོན་པོའང་དེ་བཞིན་ནོ།། 
ནམ་མཁའ་དུས་གསུམ་ལ་སོགས་དང་།། 
ཅི་ལྟར་བྲལ་བར་འདོད་པ་བཞིན།། 
དེ་ལྟར་གསང་སྔགས་མགོན་པོ་ཡང་།། 
དུས་གསུམ་མེད་ཀྱང་རྣམ་པར་སྣང་།། 
མིང་ཙམ་དུ་ནི་གདགས་པའི་གནས།། 
བྱེད་པ་པོ་ལ་སོགས་དང་བྲལ།། 
ནམ་མཁའ་ལ་ནི་ཐ་སྙད་དུ།། 
མཁས་པ་རྣམས་ནི་འདོགས་པར་བྱེད།། 
མིང་མ་གཏོགས་པར་ཅུང་ཟད་ཀྱང་།། 
ཡོད་པ་མ་ཡིན་ནམ་མཁའ་བཞིན།། 
དེ་བཞིན་གསང་སྔགས་དབང་ཕྱུག་ཀྱང་།། 
ཐ་སྙད་ཙམ་དུ་སྣང་བར་ཟད།། 
མེ་དང་ཆུ་དང་རླུང་མ་ཡིན།། 
ས་དང་ཉི་མའང་མ་ཡིན་ཞིང་།། 
ཟླ་བ་ལ་སོགས་གཟའ་ཀུན་མིན།། 
ཉིན་པར་དང་ནི་མཚན་མོའང་མིན།། 
སྐྱེ་བ་དང་ནི་འགག་པའང་མིན།། 
འཆི་བ་དང་ནི་རྒུད་པའང་མིན།། 
སྐད་ཅིག་མ་ཡིན་ཡུད་ཙམ་མིན།། 
ལོ་ལ་སོགས་པའང་མ་ཡིན་ཞིང་།། 
འཇིག་པ་དང་ནི་ཆགས་པའང་མིན།། 
བསྐལ་པའི་གྲངས་ཀྱང་ཡོད་མ་ཡིན།། 
དགེ་དང་མི་དགེ་ལས་བྱུང་བའི།། 
འབྲས་བུའང་ཡོད་པ་མ་ཡིན་ནོ།། 
ཀུན་མཁྱེན་གོ་འཕང་འདོད་པ་ཡིས།། 
རྟོག་པ་རྣམ་པ་སྣ་ཚོགས་པ།། 
དེ་ཀུན་གང་ལ་མེད་གྱུར་པ།། 
དེ་ལ་རྟག་ཏུ་བརྩོན་པར་བྱ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
རྫོགས་པར་བྱང་ཆུབ་པའི་ངོ་བོ་ཉིད་བསྟན་པའི་རིམ་པར་ཕྱེ་བའོ།།།། 
དེ་ནས་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དམ་ཚིག་གསུམ་ཞེས་བགྱི་བ་དེ་ཆོས་གང་གི་ཚིག་བླ་དགས་ལགས།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ལག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ཁྱོད་ཀྱིས་ང་ལ་གང་ཞུས་པ་དེ་ལེགས་སོ་ལེགས་སོ།། 
དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ།། 
བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ནས།
གསང་བ་པའི་བདག་པོ་ཕྱག་ན་རྡོ་རྗེ་བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ།། 
ཆོས་ཀྱི་ཁྱད་པར་གང་ལས་ཆོས་ཀྱི་ཁྱད་པར་རྣམ་པ་གསུམ་སྒྲིབ་པ་མེད་པའི་ཚུལ་གྱིས་འབྱུང་བར་འགྱུར་བ་དེ་ནི་དམ་ཚིག་གསུམ་སྟེ།
ཆོས་ཀྱི་ཁྱད་པར་དེ་ཡང་གང་ཞེ་ན།
ཆོས་ཞེས་བྱ་བ་ནི་དང་པོའི་སེམས་ཏེ།
རྣམ་པར་བསྒོམས་པའི་རང་བཞིན་དང་།
དེའི་རྗེས་ལས་བྱུང་བའི་ཤེས་རབ་དང་།
དེས་ཀྱང་ཡང་དག་པ་ཅི་ལྟ་བ་བཞིན་དུ་ཡོངས་སུ་ཤེས་ནས།
རྟོག་པའི་དྲ་བ་མ་ལུས་པ་དང་བྲལ་བའི་སེམས་བསྐྱེད་པ་ནི་བྱང་ཆུབ་ཀྱི་མཚན་ཉིད་དོ།། 
གཉིས་པ་ནི་རྣམ་པར་མི་རྟོག་པ་སྟེ།
རྫོགས་པའི་སངས་རྒྱས་ཀྱི་གོ་འཕང་ངོ།། 
གསང་བ་པའི་བདག་པོ་ཡང་དག་པ་ཅི་ལྟ་བ་བཞིན་མཐོང་ནས་ཀྱང་སེམས་ཅན་གྱི་ཁམས་མ་ལུས་པ་ལ་བལྟས་ནས་སྙིང་རྗེའི་དབང་དུ་གྱུར་པས།
དམིགས་སུ་མེད་པ་དེ་ཉིད་འདི་ལྟ་སྟེ།
སྤྲོས་པ་ཐམས་ཅད་དང་བྲལ་བ།
མཚན་ཉིད་མེད་པའི་བྱང་ཆུབ་ལ་སེམས་ཅན་རྣམས་རབ་ཏུ་དགོད་པར་བྱའོ་སྙམ་པའི་བྱང་ཆུབ་ཀྱི་སེམས་སྐྱེ་བ་དེ་ནི་དམ་ཚིག་གསུམ་མོ།། 
གསང་བ་པའི་བདག་པོ་གཞན་ཡང་དམ་ཚིག་གསུམ་གང་ཞེ་ན།
དང་པོའི་སེམས་ནི་སངས་རྒྱས་ཏེ།། 
གཉིས་པ་ཡང་ནི་ཆོས་ཞེས་བྱ།། 
དེ་དང་ལྷན་ཅིག་བྱུང་བའི་སེམས།། 
དགེ་འདུན་ཞེས་ནི་བཤད་པ་ཡིན།། 
དཔའ་བོ་དམ་ཚིག་དེ་གསུམ་ནི།། 
འདྲེན་པ་རྣམས་ཀྱིས་ཁྱོད་ལ་བཤད།། 
དེ་ཚེ་སྣ་ཚོགས་ཚུལ་གྱི་སྒོས།། 
དཔའ་བོ་སེམས་ཅན་ཕན་འདོད་པས།། 
དམ་ཚིག་གསུམ་པོ་འདི་དག་ལ།། 
གནས་ནས་བྱང་ཆུབ་སྤྱད་པ་སྤྱོད།། 
གསང་བ་པའི་བདག་པོ་གང་གི་ཚེ་སྐུ་གསུམ་ལ་མངའ་མཛད་པ་དེ་དག་རྫོགས་པར་སངས་རྒྱས་པར་གྱུར་པ་དེའི་ཚེ་ཡང་དག་པར་རྫོགས་པའི་སངས་རྒྱས་དེ་དག་འདི་ལྟར་དང་པོར་སྤྲུལ་པའི་སྐུ་གཅིག་པུར་བྱིན་གྱིས་བརླབས་ནས་བསྟན་པ་གཞག་པ་མཛད་དོ།། 
གསང་བ་པའི་བདག་པོ་གཞན་ཡང་སྐུ་གཅིག་པོ་དེ་ཉིད་རྣམ་པ་གསུམ་དུ་འཇོག་པ་ནི་འདི་ལྟར་སངས་རྒྱས་དང་།
ཆོས་དང་།
དགེ་འདུན་ནོ།། 
གསང་བ་པའི་བདག་པོ་གཞན་ཡང་དེ་ཉིད་ཐེག་པ་གསུམ་དུ་འཇོག་པས་སྟོན་ཏོ།། 
དེའི་ཚེ་སངས་རྒྱས་ཀྱི་བྱ་བ་ཐམས་ཅད་བྱས་ནས་ཡོངས་སུ་མྱ་ངན་ལས་འདས་པ་སྟོན་ཅིང་སེམས་ཅན་རྣམས་ཡོངས་སུ་སྨིན་པར་མཛད་དོ།། 
གསང་བ་པའི་བདག་པོ་མི་འདོད་པ་དང་།
ལེ་ལོ་ཅན་དང་།
འདུ་འཛི་ཅན་དང་།
སྔགས་ལ་ཡིད་མི་ཆེས་པ་དང་།
ཡོ་བྱད་མང་པོ་སོགས་པ་མ་གཏོགས་པར་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་གང་དག་དམ་ཚིག་གསུམ་པོ་ཡོངས་སུ་ཤེས་པ་དང་ལྡན་པ།
གསང་སྔགས་ཀྱི་ཆོ་ག་སྒྲུབ་པ་དེ་དག་ལ་རྟོག་པ་ལས་བྱུང་བའི་བགེགས་མེད་པ་ལ་ལྟོས།
ཆང་བཏུང་བ་དང་ཁྲི་ལ་ཉལ་བ་གཉིས་ནི་མི་བྱའོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
དམ་ཚིག་གསུམ་སྤྱད་པ་རིམ་པར་ཕྱེ་བའོ།།།། 
ཅི་ལྟར་དེ་བཞིན་གཤེགས་པ་ལགས།། 
ཅི་ལྟར་རྒྱལ་བ་མཆོག་ཏུ་འགྱུར།། 
ཅི་ལྟར་བྱང་ཆུབ་སེམས་དཔའ་ལགས།། 
ཅི་ལྟར་སངས་རྒྱས་ཞེས་ནི་བགྱི།། 
ཐུབ་པ་ཆེན་པོས་བདག་གི་ནི།། 
ཐེ་ཙོམ་འདི་དག་བསལ་དུ་གསོལ།། 
བྱང་ཆུབ་སེམས་དཔའ་གྲགས་ཆེན་རྣམས།། 
ཐེ་ཙོམ་ཡིད་གཉིས་བསལ་ནས་སུ།། 
སྤྱོད་པའི་རྒྱ་མཚོ་བླ་མེད་པ།། 
ཐེག་ཆེན་ལ་ནི་སྤྱོད་པར་འགྱུར།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་གཟིགས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་གང་ཁྱོད་ང་ལ་ཞུ་བ་ལེགས་སོ་ལེགས་སོ།། 
དེའི་ཕྱིར་ཐེག་པ་ཆེན་པོའི་ཚུལ་བཤད་ཀྱིས་ཉོན་ཅིག།
བྱང་ཆུབ་ནམ་མཁའི་མཚན་ཉིད་དེ།། 
ཀུན་ཏུ་རྟོག་པ་ཐམས་ཅད་སྤངས།། 
གང་ཞིག་དེ་རྟོགས་འདོད་པ་དེ།། 
བྱང་ཆུབ་སེམས་དཔའ་ཞེས་བྱའོ།། 
གང་གིས་ས་བཅུ་བསྒྲུབས་ནས་ནི།། 
དབང་བཅུ་ལེགས་རྟོགས་ཁོང་དུ་ཆུད།། 
སྟོང་པ་སྒྱུ་མ་འདྲ་བའི་ཆོས།། 
རྣམ་པ་ཐམས་ཅད་མཁྱེན་ཅིང་འདིར།། 
འཇིག་རྟེན་ཀུན་གྱི་ཚུལ་མཁྱེན་པ།། 
སངས་རྒྱས་ཞེས་ནི་བྱ་བ་ཡིན།། 
ཆོས་ནི་ནམ་མཁའི་མཚན་ཉིད་དེ།། 
གཉིས་སུ་མེད་ཅིང་མཚན་ཉིད་གཅིག།
སྟོབས་བཅུས་རྫོགས་པར་སངས་རྒྱས་པ།། 
དེ་ནི་རྫོགས་སངས་རྒྱས་ཞེས་བྱ།། 
འདུ་ཤེས་ཙམ་ཡང་སྤངས་པའི་ཕྱིར།། 
རང་གི་ངོ་བོ་བསྟན་དུ་མེད།། 
ཡེ་ཤེས་རང་རིག་བྱ་བ་ནི།། 
དེ་ནི་དེ་བཞིན་གཤེགས་པར་བཤད།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
དེ་བཞིན་གཤེགས་པ་བསྟན་པ་རིམ་པར་ཕྱེ་བའོ།།།། 
ལག་ན་རྡོ་རྗེ་གཞན་ཡང་དུས་གཅིག་གི་ཚེ་ན་ང་བྱང་ཆུབ་སེམས་དཔར་གྱུར་ཏེ་བྱང་ཆུབ་སེམས་དཔའི་སྤྱད་པ་སྤྱོད་ཅིང་ཚངས་པའི་འཇིག་རྟེན་ན་འདུག་པ་ན།
ཚངས་པས་ང་ལ་ཀྱེ་ཚངས་པ་ཆེན་པོ་མེ་ལ་རྣམ་པ་དུ་ཡོད་པར་ཤེས་པར་བྱ་ཞེས་དྲིས་པ་དང་ངས་དེ་ལ་འདི་སྐད་ཅེས་སྨྲས་སོ།། 
མེ་ང་རྒྱལ་ཅན་གང་ཡིན་པ་དེ་ནི་རང་བྱུང་བའོ།། 
དེ་ཡི་འོག་ཏུ་ཚངས་པའི་བུ་སྟེ་དེ་ལས་སྐྱེས་པ་ཡིན་ནོ།། 
འཇིག་རྟེན་པའི་མེ་པ་བ་ཀ།། 
ཚངས་པའི་བུ་ནི་དང་པོ་ཡིན།། 
དེའི་བུ་ཚངས་པའི་ཟས་དེའི་ཡང་།། 
བྷ་ར་ཏ་ཞེས་བྱ་བར་བཤད།། 
དེའི་བུ་བཻ་ཤྭ་ན་ར་ད།། 
ཧ་བ་ན་དང་བསྲེག་བྱ་ལེན།། 
ངོས་བསྲུང་ཨ་ཐར་པ་ན་ཡི།། 
བུ་ཡིན་པར་ནི་རྒྱ་མཚོར་གྲགས།། 
རླུང་ཞེས་བྱ་བའི་མེ་དེ་ནི།། 
མངལ་དུ་འཇུག་པའི་ཆོ་གར་བཤད།། 
དེ་ནས་མི་ཁྲུས་བྱ་བ་ལ།། 
དེ་བཞིན་པ་བ་མ་ནར་ཤེས།། 
བཀྲ་ཤིས་ཞེས་བྱ་མཚམས་ཀྱི་མཐར།། 
བཙས་པའི་ལས་ལ་པྲ་གལྦྷའོ།། 
མིང་འདོགས་མེ་ནི་པར་ཐི་བ།། 
དེ་བཞིན་རྐན་དབབ་པ་ལ་གཙང་།། 
ཤད་བི་ཞེས་བྱ་གཙུག་ཕུད་ལ།། 
བརྟུལ་ཞུགས་སྦྱིན་ལ་ཀུན་འབྱུང་ངོ།། 
ཉི་མ་ཞེས་པ་ཕྱུགས་སྦྱིན་ལའོ།། 
བག་མ་ལེན་ལ་སྦྱོར་བྱེད་བཤད།། 
ཨགྨེ་ཡིས་ནི་ཁྱིམ་ཁ་སྲོ།། 
ཉེ་བར་འབུལ་ལ་མེ་ཉིད་དོ།། 
པ་བ་ཀ་ཞེས་བྱ་བའི་མེ།། 
སྣ་ཚོགས་ལྷ་ལ་སྦྱར་བར་བཤད།། 
ཁྱིམ་བདག་ལ་ནི་ཚངས་པའི་མེ།། 
དེ་བཞིན་ནོར་འབུལ་བ་ལ་ཞི།། 
དེ་བཞིན་ཕྱུགས་ནི་བཅིང་བ་ལ།། 
ཨ་བ་ནི་ཀ་ཞེས་བྱའི་མེ།། 
ལྟུང་བ་ལ་ནི་བི་ཙི་ཙི།། 
བཙོས་སྦྱིན་ལ་ནི་ས་ཧ་ས།། 
དུས་ཀྱི་མཚམས་ལ་ཧ་བིར་ཤེས།། 
དེ་བཞིན་ཟླ་བ་གནས་ལ་གཏེར།། 
མྲྀ་ཊ་ཞེས་བྱ་དགང་བླུགས་ལ།། 
ཞི་ལ་ད་རུ་ནར་འདོད་དོ།། 
བྱས་མཐའི་མེ་ནི་གཤིན་རྗེའོ།། 
དེ་བཞིན་རྒྱས་ལ་སྟོབས་སྦྱིན་པའོ།། 
དྲག་ཤུལ་སྤྱད་པ་ཐམས་ཅད་ལ།། 
ཁྲོ་བོའི་མེ་ནི་རབ་ཏུ་བསྒྲགས།། 
འདོད་ལས་སྐྱེས་ཞེས་བྱ་བའི་མེ།། 
དེ་ནི་དབང་གི་དོན་དུ་བཤད།། 
ནགས་ཚལ་སྲེག་ལ་ཕོ་ཉའི་མེ།། 
ཁོང་པའི་མེ་ནི་ཛ་ཐ་ར།། 
བཟའ་བར་བྱ་བ་ཤ་ཟར་བཤད།། 
རྒོད་མའི་ཁ་ནི་རྒྱ་མཚོ་ནའོ།། 
ཟད་ཚེ་འཇིགས་པ་ཞེས་བྱ་སྟེ།། 
དུས་མཐའི་མེ་ནི་ཡང་དག་བསྒྲགས།། 
འདི་ནི་མེ་རྣམས་མདོར་བསྡུས་ནས།། 
དེས་པ་ཁྱོད་ལ་བཤད་པ་སྟེ།། 
རིག་བྱེད་ཐོས་པ་སྤྱོད་རྣམས་ཀྱིས།། 
ཚངས་པའི་བུ་དག་བརྗོད་པ་ཡིན།། 
བཞི་བཅུ་རྩ་བཞི་འདི་དག་ནི།། 
དེ་ཡི་ཚེ་ན་ངས་བསྟན་ཏོ།། 
གསང་བ་པའི་བདག་པོ་དེ་ལ།། 
མེ་རྣམས་རང་བཞིན་མི་ཤེས་པར།། 
གང་དག་སྦྱིན་སྲེག་བྱེད་པ་དེ།། 
སྦྱིན་སྲེག་མ་ཡིན་ལེགས་བྱས་མིན།། 
ལས་ཀྱི་འབྲས་བུའང་ཡོད་མི་འགྱུར།། 
ངས་བྱང་ཆུབ་མངོན་པར་རྫོགས་པར་སངས་རྒྱས་ནས་ནི་མེ་བཅུ་གཉིས་བསྟན་ཏེ།
དེ་དག་ཀྱང་གང་ཞེ་ན།
ཡེ་ཤེས་མེ་ནི་དང་པོ་སྟེ།། 
དེ་ནི་དབང་ཆེན་ཞེས་སུ་བསྒྲགས།། 
ཁ་དོག་སེར་པོའི་མདོག་ཅན་ལ།། 
མདོག་དང་རྒྱས་དང་སྟོབས་རབ་སྟེར།། 
འབར་བའི་ཕྲེང་ཅན་ཏིང་ངེ་འཛིན།། 
ཡེ་ཤེས་རྫོགས་བྱེད་ཡིན་ཞེས་བྱ།། 
གཉིས་པ་འཛིན་བྱེད་ཅེས་བྱ་སྟེ།། 
སྟོན་ཀའི་ཟླ་བའི་འོད་དང་འདྲ།། 
དཔལ་ལྡན་གོས་ནི་དཀར་པོ་བགོས།། 
བགྲང་ཕྲེང་རིལ་བ་སྤྱི་བླུགས་ཐོགས།། 
གསུམ་པ་རླུང་ཞེས་བྱ་བ་སྟེ།། 
མདོག་ནི་གནག་ལ་རྩུབ་པའོ།། 
བཞི་པ་དམར་པོ་ཞེས་བྱ་སྟེ།། 
ནུབ་ཀའི་མཚམས་ཀྱི་དམར་ཐག་འདྲ།། 
ལྔ་པ་མྲྀ་ཌ་ཞེས་བྱ་བ།། 
སྤུན་ལ་ཁ་དོག་ཁམ་པ་སྟེ།། 
མགྲིན་པ་རིང་ཞིང་གཟི་བརྗིད་ཆེ།། 
ཀུན་ལ་ཕན་ནི་འདོགས་པར་བཤད།། 
དྲུག་པ་ཁྲོ་བོ་ཞེས་བྱ་སྟེ།། 
མིག་ཡོན་དུད་པའི་ཁ་དོག་འདྲ།། 
གྱེན་དུ་སྐྲ་བརྫེས་སྒྲ་ཆེན་འབྱིན།། 
མཆེ་བ་བཞི་པ་སྟོབས་པོ་ཆེ།། 
བདུན་པ་ལྟོ་བ་ཞེས་བྱ་སྟེ།། 
རྣོ་ལ་ཁ་དོག་ཀུན་དང་ལྡན།། 
བརྒྱད་པ་ཟད་པ་ཞེས་བྱ་བ།། 
གློག་གི་འོད་ཟེར་འགྱུར་བ་འདྲ།། 
དགུ་པ་ཡིད་ལས་སྐྱེས་ཞེས་བྱ།། 
སྣ་ཚོགས་གཟུགས་ཅན་སྟོབས་པོ་ཆེ།། 
བཅུ་པ་འཇིག་རྟེན་འཛིན་པ་ཡིན།། 
ཤ་ཟའི་མེ་ནི་དེ་ལས་གཞན།། 
རྨུགས་བྱེད་ཅེས་པ་བཅུ་གཉིས་ཏེ།། 
སེམས་ཅན་ཐམས་ཅད་རྨུགས་བྱེད་པའོ།། 
གསང་བ་པའི་བདག་པོ་དེ་ལྟར།། 
མེ་ཡི་གཟུགས་ནི་བྱིན་བརླབས་ཏེ།། 
བདག་གི་རང་གི་གཟུགས་དང་ནི།། 
རྫས་ཀྱང་དེ་ཡི་ངོ་བོར་བྱ།། 
འདི་ནི་ཕྱི་ཡི་སྦྱིན་སྲེག་སྟེ།། 
དངོས་གྲུབ་འདོད་པས་སྦྱིན་སྲེག་བྱ།། 
གསང་བ་པའི་བདག་པོ་ནང་གི་ནི་རང་བཞིན་གཅིག་པ་སྟེ།
གནས་གསུམ་གཅིག་ཏུ་བྱ་བའི་ཚུལ་གྱིས་གསུམ་དང་ལྡན་པ་ན་ནང་གི་སྦྱིན་སྲེག་ཡིན་ནོ།། 
གསང་བ་པའི་བདག་པོ་བྱམས་པ་ཆེན་པོ་དང་།
སྙིང་རྗེ་ཆེན་པོ་དང་ལྡན་པ་ནི་ཞི་བའོ།། 
དགའ་བ་དང་ལྡན་པ་ནི་རྒྱས་པའོ།། 
ཁྲོ་བོའི་མེས་ནི་དྲག་ཤུལ་སྤྱད་པ་བྱ་སྟེ།
ཁྲོ་བོ་ཉིད་བཙན་པར་བྱས་ལ་ཊ་དང་ཕའི་བར་དུ་མིང་བཅུག་སྟེ།
གཟུགས་བརྙན་ཡང་ཁྲོ་བོའི་དཀྱིལ་འཁོར་དུ་གཞག་ལ་ཁྲོ་བ་ཐུལ་བས་བྱའོ།། 
དབུས་སུ་ནི་རླུང་གི་མེ་གཞག་གོ།། 
གསང་བ་པའི་བདག་པོ་དེ་ལྟར་ཅི་སྐད་བསྒྲགས་པའི་གནས་དེ་དང་དེ་དག་ཏུ་ཅི་ལྟར་རིགས་པ་དང་།
ཅི་ལྟར་ལྡན་པར་སྦྱིན་སྲེག་བྱའོ།། 
དེ་ནས་ཡང་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས།
མེ་ཡི་ཐབ་ཁུང་ཅི་ལྟར་བགྱི།། 
བསང་གཏོར་དག་ཀྱང་ཅི་ལྟར་བགྱི།། 
ཀུ་ཤའི་རྩྭ་ཡང་ཅི་ལྟར་དགྲམ།། 
ཅི་ལྟར་བསམ་པ་བདག་ལ་གསུངས།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ།
དེ་ལ་མེ་ཡི་ཐབ་ཁུང་ནི།། 
ཀུན་ཏུ་ཁྲུ་གང་ཙམ་གྱི་ཚད།། 
ཁ་ཁྱེར་སོར་བཞིའི་ཚད་དུ་བྱ།། 
རྡོ་རྗེའི་མཚན་མ་དག་གིས་མཚན།། 
ཐབ་ཁུང་གི་ནི་གཡས་ཕྱོགས་ནས།། 
ཀུ་ཤའི་རྩྭ་ནི་རློན་པ་དགྲམ།། 
རྩེ་མོ་དག་ཀྱང་རྩ་བས་དཀྲི།། 
རྩ་བ་དག་ཀྱང་རྩེ་མོས་དཀྲི།། 
འདིར་ནི་བསང་གཏོར་གཡས་ཕྱོགས་ནས།།
ཀུ་ཤ་བསྐོར་བ་བཞིན་དུ་བྱ།། 
བྱུག་སྤོས་མེ་ཏོག་བདུག་སྤོས་དག།
མྲྀ་ཌའི་མེ་ལ་དབུལ་བར་བྱ།། 
ཞུགས་ཐབ་དེར་ནི་མྲྀ་ཌའི་མེ།། 
མེ་ཏོག་གཅིག་གིས་རང་གིས་གཟུགས།
སྔགས་པ་སྡོམ་བརྩོན་ཅན་གྱིས་གཞག།
བསང་གཏོར་དག་ཀྱང་དེ་ནས་བྱ།། 
དགང་བླུགས་རང་གི་གསང་སྔགས་ཀྱིས།། 
མཁས་པས་དེ་ལ་དབུལ་བར་བྱ།། 
དེ་ནས་ཞི་བའི་སྦྱིན་སྲེག་གམ།། 
ཡང་ན་རྒྱས་པའི་སྦྱིན་སྲེག་བྱ།། 
འཇིག་རྟེན་པ་ཡི་སྦྱིན་སྲེག་འདི།། 
ཕྱི་རོལ་པ་ཞེས་གསུངས་པ་ཡིན།། 
གཞན་ཡང་ནང་གི་སྦྱིན་སྲེག་ནི།། 
ལས་དང་ཚེ་དག་བཀག་པ་སྟེ།། 
དེ་ནི་ཡིད་ཀྱིས་ཤེས་པར་བྱ།། 
གཟུགས་དང་སྒྲ་ལ་སོགས་པ་སྤངས།། 
མིག་དང་།
རྣ་བ་དང་།
སྣ་དང་།
ལྕེ་དང་།
ལུས་རྣམས་ནི།
ཡིད་ལས་སྐྱེས་པ།
སེམས་ཀྱི་རྒྱལ་པོ་ལ་གནས་པ་སྟེ།
ཀུན་ཏུ་རྟོག་པས་བསྐྱེད་པ་འདི་དག་དང་།
བྱང་ཆུབ་ཀྱི་སེམས་དང་།
ཡུལ་དང་།
མིག་ལ་སོགས་པ་དང་།
རླུང་གི་མེ་ཡང་འཕྲོ་བ་མེད་པའི་ཤེས་རབ་ཀྱིས་བཀག་སྟེ།
ཡིད་ཀྱི་མེ་ལ་སྦྱིན་སྲེག་བྱའོ།། 
དེ་ནི་ནང་གི་སྦྱིན་སྲེག་ཅེས།། 
དེས་པ་ཁྱོད་ལ་བསྟན་པ་ཡིན།། 
དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་འཁོར་འདུས་པ་ལ་བཀའ་སྩལ་པ།
ཁྱེད་རྣམས་ཀྱིས་ཆོས་ཀྱི་རྣམ་གྲངས་འདི་ལ་བག་ཡོད་པར་གནས་པས་སྤྱད་པར་བྱའོ།། 
ང་ཡི་སྲས་རྣམས་མ་གཏོགས་པར།། 
གཞན་སུ་ལ་ཡང་མ་བྱིན་ཅིག།
དེ་དག་མཚན་ཉིད་བཤད་པར་བྱ།། 
ཐམས་ཅད་ཀྱིས་ཀྱང་མཉན་པར་གྱིས།། 
ཉི་མའི་རིགས་ལས་སྐྱེས་པ་དང་།། 
ང་རྒྱལ་ཅན་ལ་བློ་ཡང་ཞིབ།། 
བྱས་པ་གཟོ་ཞིང་ཆོས་ཀྱང་འདོད།། 
ཆོས་ཀྱང་ཤེས་ཤིང་ཆོས་ལ་འབད།། 
ཁ་དོག་དག་ཀྱང་སྔོ་བསངས་ལ།། 
བཞིན་ཡང་ཤིན་ཏུ་བཟང་བ་དང་།། 
སྣ་དབྱིབས་མཐོ་ལ་རྩེ་མོ་རྣོ།། 
མགོ་དང་དཔྲལ་བའི་དབྱེས་ཆེ་བ།། 
དེ་ཀུན་ང་ཡི་སྲས་ཡིན་ཏེ།། 
བསྟན་པའི་དོན་ལ་སེམས་པ་ཡིན།། 
དེ་དག་ལ་ནི་ནན་ཏན་དུ།། 
འདི་ནི་རྟག་ཏུ་སྦྱིན་པར་བྱ།། 
དེ་ནས་དེ་དག་ཐམས་ཅད་ཡིད་རབ་ཏུ་དགའ་ནས་སྟོན་པས་བཀའ་སྩལ་པ་བཞིན་དུ་བགྱིའོ་ཞེས་སྨྲས་སོ།། 
དེ་ནས་དེའི་ཚེ་ཐམས་ཅད་ཀྱིས།། 
དེ་བཞིན་གཤེགས་ལ་ཕྱག་འཚལ་ཏེ།། 
མཆོད་པ་དག་ཀྱང་ལེགས་བྱས་ནས།། 
སྤྱན་སྔར་འཁོད་ནས་ཐལ་སྦྱར་ཏེ།། 
འདི་སྐད་ཅེས་ནི་ཚིག་ཏུ་སྨྲས།། 
ཆོས་ཀྱི་ཚུལ་འདི་འཇིག་རྟེན་ན།། 
ཅི་ལྟར་ཡུན་རིང་ཀུན་གནས་པར།། 
མགོན་པོ་བྱིན་གྱིས་བརླབས་ཀྱི་ཚིག།
བསྟན་པ་འདི་ལ་བཤད་དུ་གསོལ།། 
དེ་ནས་བཅོམ་ལྡན་འདས་ཀྱིས་དེའི་ཚེ་ཆོས་ཀྱི་རྣམ་གྲངས་འདི་ལ་བྱིན་གྱིས་བརླབས་པའི་ཚིག་གསུངས་པ།
ན་མཿ་ས་མནྟ་བུད་དྷཱ་ནཱཾ།
སརྦྦ་ཐཱ།
ཤིཾ་ཤིཾ།
ཏྲྃ་ཏྲྃ།
གུྃ་གུྃ།
དྷ་རཾ་དྷ་རཾ།
སྠཱ་པ་ཡ་བུད་དྷཱ་སཏྱ་བཱ་ཀ་དྷརྨྨ་སཏྱ་བཱ་ཀ།
སཾ་གྷ་སཏྱ་བཱ་ཀ་ཧཱུྃ་ཧཱུྃ་བེ་ད་བི་དི་སྭཱ་ཧཱ།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།
རྡོ་རྗེ་འཛིན་དེ་དག་དང་།
བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་དེ་དག་ཡི་རངས་ནས།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ཤིན་ཏུ་རྒྱས་པ་ཆེན་པོའི་མདོ་སྡེའི་རྒྱལ་པོ་ལས།
གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པའི་ཆོ་ག་ཇི་སྙེད་པ་རིམ་པར་ཕྱེ་བ་ཉི་ཤུ་རྩ་ལྔ་པ་རྫོགས་སོ།།།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་སྨྲས་སོ།། 
གང་དག་འདི་ལྟར་སྒྲུབ་པར་ལྷུར་ལེན་པ་དེ་དག་ལ་ཕན་པ་དང་བདེ་བར་བྱ་བའི་ཕྱིར།
བསྟན་པ་འདི་ལ་དེ་དག་བཅིང་བ་བདག་གིས་བཤད་ཀྱིས་ཡིད་གཅིག་ཏུ་བསྡུས་ལ་ཉོན་ཅིག།
རྐང་པ་གཡོན་པ་བཏེག་ནས་ནི།། 
གཡས་པ་བརྟན་པོར་ལེགས་པར་གཟུགས།། 
མིག་ནི་རྐེད་པའི་ཕྱོགས་སུ་བལྟ།། 
ལག་པ་གཉིས་ཀ་གདེག་པར་བྱ།། 
གཡས་བརྐྱང་གདེངས་ཀའི་ཚུལ་དུ་གནས།། 
འཁོར་ལོ་ཡང་དག་ལྡན་པ་བཅིང་།། 
འཁོར་ལོའི་ཕྱག་རྒྱ་རབ་སྦྱར་བས།། 
ཕྱོགས་ཀུན་ཏུ་ནི་གཞོམ་པར་བྱ།། 
ཕྱག་རྒྱ་སྟོབས་ཆེན་མཐོང་ནས་ནི།། 
རྡོ་རྗེ་འཛིན་པ་བདག་ཉིད་དམ།། 
གང་དག་འཇིག་རྟེན་པ་ཡང་རུང་།། 
དེ་དག་ཐམས་ཅད་འཇིག་པར་འགྱུར།། 
རྐང་པ་གཉིས་ནི་མཉམ་བཞག་ནས།། 
ཧཱུྃ་ཞེས་བྱ་བ་འབྲུག་སྐད་སྒྲོགས།། 
རྔམ་ཞིང་སོས་ནི་མ་མཆུ་མནན།། 
ཁྲོ་དང་བཅས་པས་མགོ་བསྟོད་དེ།། 
བསྡིགས་ན་ཆོམས་པར་འགྱུར་བ་ཡིན།། 
རྐང་པ་གཉིས་ནི་རྟིང་སྤྲད་ནས།། 
མདུང་གི་ཕྱག་རྒྱས་དེ་དག་ཀུན།། 
བཅོམ་ན་མོད་ལ་ཐལ་བར་འགྱུར།། 
གོམ་གཅིག་མྱུར་དུ་བོར་ནས་ནི།། 
རྐང་པ་བཏེག་སྟེ་ལུས་བསྒྱུར་ནས།། 
གཞུ་ཡི་ཚུལ་གྱིས་ས་སྟེང་ཀུན།། 
ཀུན་ནས་གཞོམ་པར་བྱས་ནས་ནི།། 
ལྷ་དང་ལྷ་མིན་གནོད་སྦྱིན་རྣམས།། 
གང་དག་ས་སྟེང་གནས་པ་འདིར།། 
གང་ཚེ་སྔགས་པ་འདིར་གནས་ན།། 
བགེགས་ནི་རྟག་ཏུ་མེད་པར་བྱེད།། 
རྐང་པ་གཡོན་པ་བརྐྱང་ནས་ནི།། 
ལག་གཉིས་པདྨ་ལྟར་སྦྱར་ཏེ།། 
སྔགས་པ་འབར་བས་ཀླད་ལ་བསྐོར།། 
རྐང་པས་སེང་གེའི་སྟབས་བཞིན་འདོར།། 
ཁྲོ་དང་བཅས་པས་བགེགས་བཅོམ་ན།། 
གལ་ཏེ་སངས་རྒྱས་ཀྱིས་བྱས་ཀྱང་།། 
བགེགས་དེ་ཐལ་བར་བརླགས་པའམ།། 
ཐེ་ཙོམ་མེད་པར་འཆི་བར་འགྱུར།། 
མཁས་པས་རྒྱུད་རྣམས་ཐམས་ཅད་ལས།། 
དངོས་གྲུབ་ཅི་སྙེད་གསུངས་པ་རྣམས།། 
དེ་དག་ཐམས་ཅད་མདོར་བསྡུ་ན།། 
རྣམ་པ་བཞིར་ནི་མ་ལུས་འདུས།། 
ལས་ཀྱི་དང་པོ་ཞི་བ་སྟེ།། 
དེ་བཞིན་གཞན་ཡང་རྒྱས་པ་དང་།། 
དབང་དང་དྲག་ཤུལ་སྤྱོད་པའི་ལས།། 
རྣམ་པ་འདི་བཞིར་རབ་ཏུ་བསྒྲགས།། 
དེ་ལ་ཐར་པ་ལ་སོགས་པའི་དངོས་གྲུབ་དང་།
གདོན་ལ་སོགས་པའི་གནོད་པ་ཞི་བར་བྱ་བ་དང་།
ཚེ་རིང་བར་བྱ་བ་ནི་ཞི་བའོ།། 
ཡིད་བཞིན་གྱི་ནོར་བུ་དང་།
རལ་གྲིའི་རིག་སྔགས་འཆང་དང་།
འཁོར་ལོས་སྒྱུར་བའི་རྒྱལ་སྲིད་ལ་སོགས་པ་དང་།
ནོར་བསྒྲུབ་པ་གང་ཡང་རུང་སྟེ།
དེ་དག་ཐམས་ཅད་ནི་རྒྱས་པའོ་ཞེས་གསང་སྔགས་ལ་མཁས་པ་རྣམས་སྨྲའོ།། 
སྐྱེས་པ་དང་།
བུད་མེད་དང་།
ཁྱེའུ་དང་།
བུ་མོ་དང་།
རྒྱལ་པོ་དང་།
བློན་པོ་ལ་སོགས་པ་དང་།
ལྷ་དང་ཀླུ་དང་གནོད་སྦྱིན་དང་གནོད་སྦྱིན་མོ་དང་ལྷ་མ་ཡིན་མོ་དང་ཤ་ཟ་མོ་ལ་སོགས་པ་དབང་དུ་བྱ་ཞིང་དགུག་པ་ནི་དབང་དུ་བྱ་བའོ་ཞེས་རིག་སྔགས་འཆང་རྣམས་སྨྲའོ།། 
བཅིང་བ་དང་།
གནོད་པར་བྱ་བ་དང་།
ཡན་ལག་གཅད་པ་དང་དགར་བ་དང་སྡང་བར་བྱ་བ་དང་གསད་པ་དང་བསྐམ་པ་ལ་སོགས་པ་མདོར་ན་སེམས་ཅན་རྣམས་ཀྱི་ལུས་ལ་གནོད་པར་བྱ་བ་གང་ཡང་རུང་སྟེ།
དེ་དག་ཐམས་ཅད་ནི་དྲག་ཤུལ་སྤྱོད་པ་ཡིན་ནོ་ཞེས་རིག་སྔགས་འཆང་རྣམས་སྨྲའོ།། 
སྦྱིན་སྲེག་ཚིམ་བྱེད་ལས་རྣམས་ཀྱིས།། 
གསང་སྔགས་དངོས་གྲུབ་མྱུར་དུ་སྟེར།། 
ལྷ་རྣམས་ཐམས་ཅད་བྱིན་རློབ་ཅིང་།། 
དམ་པ་དག་ཀྱང་སྦྱིན་པར་བྱེད།། 
ཉུང་ངམ་མ་འབྱོར་ཆོ་ག་ཉམས།། 
ཡི་གེ་གུག་སྐྱེད་ལྷག་གམ་ཆད།། 
མནན་ཏམ་བགེགས་ཀྱིས་ཟིན་པ་གང་།། 
དེ་དག་ཐམས་ཅད་སྦྱོང་བར་བྱེད།། 
སྦྱིན་སྲེག་མེད་པར་ལས་རྣམས་ལས།། 
དངོས་གྲུབ་པར་ཡང་མི་འགྱུར་རོ།། 
དེ་ཉིད་ཕྱིར་ན་སྦྱིན་སྲེག་གི།། 
ལས་ངེས་པ་ལ་བརྩོན་པར་བྱ།། 
ཞི་བ་དང་རྒྱས་པ་དང་དབང་དུ་བྱ་བ་དང་།
དྲག་ཤུལ་སྤྱད་པའི་བྱེ་བྲག་ལས་སྦྱིན་སྲེག་གི་བྱེ་བྲག་དབྱེ་བར་བྱའོ།། 
དེ་ལ་རེ་ཞིག་ཞི་བའི་ལས་ཀྱི་སྦྱིན་སྲེག་ངེས་པ་ནི།
གྲོང་གི་བྱང་ཕྱོགས་སུ་རྒྱང་གྲགས་གཅིག་ཙམ་དུ་སོང་ལ།
ས་གཞི་ལེགས་པར་བརྟག་པར་བྱ་སྟེ།
ཆུ་བོ་གང་གཱའི་ངོས་སམ།
པདྨའི་མཚོ་འགྲམ་མམ།
འབབ་ཆུའི་འགྲམ་མམ།
མཚོ་གླིང་དུ་ཡང་རུང་ས་གཞི་ཁ་དོག་དཀར་པོ་ལ་བདག་ཉིད་རྡོ་རྗེ་སེམས་དཔར་བྱིན་གྱིས་བརླབས་ཏེ་ས་ལ་བསྐུལ་བ་དང་སྦྱང་བ་ལ་སོགས་པ་བྱས་ལ།
ཟླ་བ་ཡར་གྱི་ངོའི་ཚེས་ལྔའམ།
བཞི་འམ།
བཅུ་འམ།
ཟླ་བ་ཉ་ལ་དཀྱིལ་འཁོར་བརྩམ་པ་འདི་ལྟར་བྱའོ།། 
ཁྲུམས་སྨད་དང་གྲེ་དང་སྐག་དང་།
མཆུ་ནི་ཞི་བའི་རྒྱུ་སྐར་ཡིན་པར་བཤད་དོ།། 
གཟའ་ཟླ་བ་དང་།
པ་བ་སངས་དབང་བ་ལ་དང་པོར་ལས་བརྩམ་པར་བྱའོ།། 
དེ་ནས་བདག་ཉིད་སྤྱན་རས་གཟིགས་དབང་ཕྱུག་གི་སྐུར་བསྒྱུར་ལ།
བཅོམ་ལྡན་འདས་རྣམ་པར་སྣང་མཛད་རལ་གྲིའི་ཕྱག་རྒྱའམ་ཡི་གེ་ཨ་ཞེས་བྱ་བའི་འབྲུར་པདྨ་ལ་གཞག་གོ།། 
ཨ།
དེ་ནས་བྱང་ཕྱོགས་སུ་སངས་རྒྱས་ཐམས་ཅད་ཀྱི་ཕྱག་རྒྱ་གྲུ་གསུམ་པོའམ།
ཡི་གེའི་འབྲུ་པདྨོའི་སྟེང་དུ་གཞག་གོ།། 
ཨྃ།
སངས་རྒྱས་རྣམས་ཀྱི་ནུབ་ཕྱོགས་སུ་ནམ་མཁའི་སྙིང་པོ་རལ་གྲིའི་ཕྱག་རྒྱའམ་ཡི་གེའི་འབྲུར་གཞག་གོ།
ཨཱི།
ནམ་མཁའི་སྙིང་པོའི་ནུབ་ཕྱོགས་སུ་འཇམ་དཔལ་ཏེ།
དེ་ཡང་ཨུཏྤ་ལའི་ཕྱག་རྒྱའམ་ཡི་གེའི་འབྲུར་གཞག་གོ།། 
མཱྂ།
དེའི་ནུབ་ཕྱོགས་སུ་ནམ་མཁའི་སྤྱན་ཕྱག་རྒྱའམ་ཡི་གེའི་འབྲུར་གཞག་གོ།། 
གཱྂ།
སངས་རྒྱས་རྣམས་ཀྱི་ཤར་ཕྱོགས་སུ་ཤཱཀྱ་ཐུབ་པ་ལྷུང་བཟེད་ཀྱི་ཕྱག་རྒྱའམ།
ཡི་གེའི་འབྲུར་གཞག་གོ།། 
བྷཱ།
དེའི་དྲུང་དུ་མཛོད་སྤུའི་ཡིད་བཞིན་གྱི་ནོར་བུའི་ཕྱག་རྒྱའམ་ཡི་གེའི་འབྲུར་གཞག་གོ།། 
བྷྲུ།
དེ་ནས་བྱང་ཆུབ་སེམས་དཔའ་རྣམས་ཀྱི་ཡིད་བཞིན་གྱི་ནོར་བུའི་ཕྱག་རྒྱ་ཡི་གེའི་འབྲུ་དང་བཅས་པར་བྲི་སྟེ།
དེ་ལ་ཡི་གེའི་འབྲུ་ནི་འདིའོ།། 
ཀ།
དེ་ནས་རྣམ་པར་སྣང་མཛད་ཆེན་པོའི་གཡས་ལོགས་སུ་སྤྱན་རས་གཟིགས་དབང་ཕྱུག་པདྨའི་ཕྱག་རྒྱའམ་ཡི་གེའི་འབྲུར་གཞག་གོ།། 
ས།
སྤྱན་རས་གཟིགས་དབང་ཕྱུག་གི་གཡོན་ལོགས་སུ་མཐུ་ཆེན་ཐོབ་པ་པདྨའི་ཕྱག་རྒྱའམ་ཡི་གེའི་འབྲུར་གཞག་གོ།། 
མ།
མཐུ་ཆེན་ཐོབ་ཀྱི་དྲུང་དུ་ཁྲོ་གཉེར་ཅན་རིལ་བ་སྤྱི་བླུགས་ཀྱི་ཕྱག་རྒྱའམ་ཡི་གེའི་འབྲུར་གཞག་གོ།། 
བྷྲྀ།
པདྨ་འཛིན་པའི་གཡས་རོལ་དུ་ལྷ་མོ་སྒྲོལ་མ་ཨུ་ཏྤ་ལའི་ཕྱག་རྒྱའམ་ཡི་གེའི་འབྲུར་གཞག་གོ།། 
ཏཱྃ།
དེའི་དྲུང་དུ་གོས་དཀར་ཅན་པདྨའི་ཕྱག་རྒྱའམ་ཡི་གེའི་འབྲུར་གཞག་གོ།། 
པྃ།
བཅོམ་ལྡན་འདས་ཀྱི་གཡོན་ལོགས་སུ་རྡོ་རྗེ་འཛིན་རྡོ་རྗེའི་ཕྱག་རྒྱའམ་ཡི་གེའི་འབྲུར་གཞག་གོ།
བྃ།
དེའི་གཡས་ལོགས་སུ་མཱ་མ་ཀཱི་རྡོ་རྗེའི་ཕྱག་རྒྱའམ་ཡི་གེའི་འབྲུར་གཞག་གོ།
མཱ།
དེའི་དྲུང་དུ་རིག་པའི་རྒྱལ་མོ་གནོད་མཛེས་རྡོ་རྗེའི་ཕྱག་རྒྱའམ་ཡི་གེའི་འབྲུར་གཞག་གོ།། 
སྃ།
རྡོ་རྗེ་འཛིན་གྱི་གཡོན་ལོགས་སུ་བདུད་རྩི་ཐབ་སྦྱོར་རྡོ་རྗེའི་ཕྱག་རྒྱའམ་ཡི་གེའི་འབྲུར་གཞག་གོ།། 
མྲྀ།
དེའི་དྲུང་དུ་རྡོ་རྗེ་འཛིན་ཐམས་ཅད་རྡོ་རྗེའི་ཕྱག་རྒྱའམ་ཡི་གེའི་འབྲུར་གཞག་གོ།། 
ཧཱུྃ།
བཅོམ་ལྡན་འདས་ཀྱི་འོག་ལོགས་སུ་མེ་ཡི་ཕྱོགས་སུ་མི་གཡོ་བ་རལ་གྲིའི་ཕྱག་རྒྱའམ་ཡི་གེའི་འབྲུར་གཞག་གོ།
ཧཱྃ།
བཅོམ་ལྡན་འདས་ཀྱི་འོག་ལོགས་བདེན་བྲལ་གྱི་ཕྱོགས་སུ་འཇིག་རྟེན་གསུམ་ལས་རྣམ་པར་རྒྱལ་བ་རྡོ་རྗེ་བེ་ཅོན་གྱི་ཕྱག་རྒྱའམ་ཡི་གེའི་འབྲུར་གཞག་གོ།
ཧཱ།
སྒོ་དྲུང་གཉིས་སུ་ཀླུའི་རྒྱལ་པོ་དགའ་བོ་དང་བསྙེན་དགའ་བོ་གཉིས།
དགའ་བོ་དང་བསྙེན་དགའ་བོ་ཞེས་པའི་མིང་དུ་གཞག་གོ།། 
སྒོ་ཁྱུད་རྣམས་ཀྱི་ནང་དུ་བསྲུང་བ་བཞི་དགོད་དེ།
ཤར་ཕྱོགས་སུ་རལ་གྲི་དང་ཡི་གེའི་འབྲུའོ།། 
ཙ།
བྱང་ཕྱོགས་སུ་རལ་གྲི་དང་ཡི་གེའི་འབྲུའོ།། 
བ།
ནུབ་ཕྱོགས་སུ་བེ་ཅོན་དང་ཡི་གེའི་འབྲུའོ།། 
ས།
ལྷོ་ཕྱོགས་སུ་བེ་ཅོན་དང་ཡི་གེའི་འབྲུའོ།། 
ཀྵ།
དེ་ནས་ཕྱི་རོལ་གྱི་རི་མོའི་ནང་རོལ་དུ་གནས་ཀྱི་དཀྱིལ་འཁོར་ཆུང་ངུ་ལ་གནས་གཙང་མ་ལྔ་རྣམས་བྲི་བ་ནི།
དཀྱིལ་འཁོར་དང་པོ་ལ་སྃ་སྃ་སྭཱ་ཧཱ།
ཞེས་བྱའོ།། 
གཉིས་པ་ལ་མ་ནོ་མ་ཡ་ཞེས་བྱའོ།། 
གསུམ་པ་ལ་དྷརྨྨཱ་སཾ་བྷ་བ་ཞེས་བྱའོ།། 
བཞི་པ་ལ་བི་བྷ་བ་ཞེས་བྱ་བའོ།། 
ལྔ་པ་ལ་ཀ་ཏ་ན་ན་ཞེས་བྱ་བའོ།། 
ཡང་ན་གནས་ཀྱི་དཀྱིལ་འཁོར་ཆུང་ངུ་ལ་སྃ་སྃ་སྭཱ་ཧཱ་ཞེས་བྱ་བ་ཡང་གཞག་ཏུ་རུང་ངོ།། 
བདག་གི་ལྷའི་ནི་རིགས་གང་དུ་གཏོགས་པ་དེའི་རིགས་ཀྱི་བདག་པོའི་གནས་སུ་རང་གི་ཕྱག་རྒྱའམ་ཡི་གེའི་འབྲུར་གཞག་པར་བྱའོ།། 
དེ་ནས་ཕྱི་རོལ་གྱི་རི་མོའི་ནང་ཐོག་ཐག་ཏུ་པདྨ་བྲིའོ།། 
དེ་ནས་དཀྱིལ་འཁོར་གྱི་སྒོའི་གཡས་རོལ་དུ་འཁོར་སའི་ནང་རོལ་དུ།
མེ་ཡི་ཐབ་ཁུང་བྱ་ནི།། 
ཁོ་ར་ཁོར་ཡུག་ཟླུམ་པོ་ལ།། 
ཁྲུ་གང་ཙམ་གྱི་ཚད་དུ་བྱ།། 
ཟབས་སུ་སོར་ནི་བཅུ་གཉིས་ཚད།། 
དེ་ཡི་སྟེང་དུ་ཁ་རན་ནི།། 
ཀུན་ནས་སོར་བཞིའི་ཚད་དུ་བྱ།། 
དེ་ཡི་ཞབས་ཀྱི་དབུས་སུ་ནི།། 
འཁོར་ལོའི་འཕང་དུ་སོར་གཅིག་བྱ།། 
དེ་ནས་འདུག་ལ།
དམ་ཚིག་གི་ཕྱག་རྒྱ་བཅིངས་ཏེ།
དམ་ཚིག་གི་གསང་སྔགས་བརྗོད་ལ།
ཡི་གེ་ས་དང་པདྨའི་ཕྱག་རྒྱས་བདག་ཉིད་སྤྱན་རས་གཟིགས་དབང་ཕྱུག་ཏུ་བྱིན་གྱིས་བརླབས་ཏེ།
ཡི་གེ་ཨ་རང་གི་དཀྱིལ་འཁོར་ལ་གནས་པ་ལས་རྣམ་པར་སྣང་མཛད་ཆེན་པོའི་སྐུ་ཅི་ལྟ་བ་བཞིན་དུ་གྱུར་པར་བསམས་ལ།
ཉིད་ཀྱི་ཕྱག་རྒྱ་ཡང་བསྟན་པར་བྱའོ།། 
དེ་ནས་རལ་གྲིའི་ཕྱག་རྒྱ་བཅིངས་ལ།
ཡི་གེ་ཨ་ལས་བདག་ཉིད་རྣམ་པར་སྣང་མཛད་ཆེན་པོའི་སྐུར་བྱིན་གྱིས་བརླབས་ཏེ།
དཀྱིལ་འཁོར་གྱི་ཡི་གེ་ཐམས་ཅད་སོ་སོའི་ལྷའི་གཟུགས་སུ་གྱུར་པར་བསམས་ལ།
སོ་སོའི་ཕྱག་རྒྱ་རྣམས་ཀྱང་བསྟན་ཏོ།། 
དེ་ནས་འཕགས་པ་མི་གཡོ་བའི་སྔགས་ཟློས་ཤིང་ལས་ཀྱི་རྡོ་རྗེ་བཅིངས་ལ་ལྷ་རྣམས་སོ་སོའི་འཁོར་ན་ཅི་སྙེད་བཞུགས་པ་ལ་བྱུག་སྤོས་དང་།
མེ་ཏོག་ལ་སོགས་པ་དབུལ་ལོ།། 
ཡི་གེ་རས་ཀྱང་རྡུལ་དང་བྲལ་བའོ་སྙམ་པའི་ཏིང་ངེ་འཛིན་མངོན་དུ་བྱས་ལ།
བྱུག་སྤོས་དང་མེ་ཏོག་ལ་སོགས་པ་སོ་སོའི་གསང་སྔགས་རྣམས་ཀྱིས་མངོན་པར་བསྔགས་ཏེ།
བྱུག་སྤོས་ལ་སོགས་པ་ལ་སོ་སོའི་སྙིང་པོའི་སྔགས་ཀྱིས་ཀྱང་མངོན་པར་བསྔགས་ལ་དབུལ་ལོ།། 
བྱུག་སྤོས་འདི་བཞེས་ཏེ་བདག་ལ་ཐུགས་དཔག་མཛོད་ཅིག་ཅེས་སོ་སོར་བསྐུལ་བར་ཡང་བྱའོ།། 
དེ་བཞིན་དུ་ཐམས་ཅད་ལ་ཡང་སྦྱར་རོ།། 
ན་མཿ་ས་མནྟ་བུད་དྷཱ་ཎཱཾ།
ཏྲ་ཊ་ཨ་མོ་གྷ་ཙཎྜ་མ་ཧཱ་རོ་ཥ་ཎ།
སྥོ་ཊ་ཡ་ཧཱུྃ་ཏྲ་ཊ་ཧྃ་མ།
འཕགས་པ་མི་གཡོ་བའི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
བི་ཤུདྡྷེ་གནྡྷོདྦྷ་བ་སྭཱ་ཧཱ།
བྱུག་སྤོས་ཀྱི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
མ་ཧཱ་མཻ་ཏྲྱ་བྷྱུངྒ་ཏེ་སྭཱ་ཧཱ།
མེ་ཏོག་གི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
དྷརྨ་དྷཱ་ཏྭཱ་ནུ་ག་ཏེ་སྭཱ་ཧཱ།
བདུག་སྤོས་ཀྱི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
ཏ་ཐཱ་ག་ཏཱརྩི་སྥ་ར་ཎ་ཨ་བ་བྷཱ་ས་ག་ག་ནོ་དརྱ་སྭཱ་ཧཱ།
མར་མེའི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
ཏྲཻ་ཡ་དྷྭི་ཀཱ་ནཱཾ།
ཨ་ར་ར།
པ་ར་ར།
བ་ལི་དེ།
བ་ལིཾ་དྷ་དཱ་ཧི་སྭཱ་ཧཱ།
ལྷ་བཤོས་ཀྱི་གསང་སྔགས་སོ།། 
ན་མཿ་ས་མནྟ་བུད་དྷཱ་ནཱཾ།
ག་ག་ན་ས་མ་ས་མ་སྭཱ་ཧཱ།
མཆོད་ཡོན་གྱི་གསང་སྔགས་ཏེ།
ཐོག་མ་དང་ཐ་མར་ཡང་སྦྱར་རོ།། 
སྙིང་པོའི་གསང་སྔགས་བརྗོད་པའི་ཆོ་ག་ནི།
ཨོཾ་བྷ་ག་བཱན་བཻ་རོ་ཙ་ན།
ཨི་དཾ་གཾ་དྷི་པྲ་ཏི་གྲྀ་ཧྱ་ཨི་དཾ་མེ་ཀཱརྱཾ་ཀུ་རུ་སྭཱ་ཧཱ།
དེ་བཞིན་དུ་ཐམས་ཅད་ལ་སྦྱར་རོ།། 
ཞི་བའི་ཆོ་ག་ལ་ནི་ཙནྡན་དཀར་པོ་ག་བུར་དང་སྦྱར་བ་དབུལ་ལོ།། 
མ་འབྱོར་ན་པུ་ཤེལ་ཙེ་དབུལ་ལོ།། 
དེ་བཞིན་དུ་མེ་ཏོག་པདྨ་དཀར་པོ་དང་།
སྣ་མའི་མེ་ཏོག་དང་།
མེ་ཏོག་མ་ལི་ཀ་དང་།
མེ་ཏོག་ཡུག་ཏི་ཀ་ལ་སོགས་པ་མེ་ཏོག་དཀར་པོ་དྲི་ཞིམ་པ།
བཀྲ་ཤིས་པ་གང་ཡིན་པ་དེ་དག་དབུལ་ལོ།། 
ཞི་བའི་ཆོ་ག་ལ་བདུག་སྤོས་ནི།
ག་བུར་དང་།
ཙནྡན་ནམ།
ཡང་ན་ཤི་བ་ས་ཀ་དབུལ་ལོ།། 
ལྷ་བཤོས་ཀྱང་ཞོ་དང་འབྲས་ཆན་ལ་སོགས་པ་དཀར་པོ་དབུལ་ལོ།། 
མར་མེ་ཡང་མར་གྱི་མར་མེ་སྣོད་དཀར་པོའི་ནང་དུ་བླུགས་ཏེ་དབུལ་ལོ།། 
དུང་ལ་སོགས་པ་སྣོད་དཀར་པོའི་ནང་དུ་ཙནྡན་དང་།
ག་བུར་དང་།
མེ་ཏོག་དཀར་པོ་སྦྱར་བའི་ཆུ་བླུགས་པའི་མཆོད་ཡོན་དབུལ་ལོ།། 
དེ་ལྟར་ཅི་སྐད་བཤད་པའི་མཆོད་པ་བྱས་ནས།
དེ་ནས་ཕྱིར་བྱུང་སྟེ།
བདག་ཉིད་སྤྱན་རས་གཟིགས་དབང་ཕྱུག་ཏུ་བྱིན་གྱིས་བརླབས་ལ།
ཕྱི་རོལ་དུ་ཕྱོགས་ཀྱི་གཏོར་མ་སྦྱིན་པ་ནི།
འབྲས་ཡོས་བཅས་ཤིང་ཏིལ་དང་བཅས།། 
ཆུ་དང་བཅས་ཤིང་འབྲས་ཆན་བཅས།། 
མེ་ཏོག་དང་བཅས་སྲན་ཆན་བཅས།། 
ཀྲི་སར་བཅས་ཤིང་སྣུམ་བག་མང་།། 
གཏོར་མ་འདི་འདྲ་སློབ་དཔོན་གྱིས།། 
ལག་པས་བླངས་ནས་དགའ་བཞིན་དུ།། 
ཕྱོགས་ཀུན་ཏུ་ནི་གཏོར་བྱ་ཞིང་།། 
བདུག་སྤོས་མཆོད་ཡོན་དག་ཀྱང་དབུལ།། 
ཐོག་མར་དབང་ལྡན་ཕྱོགས་སུ་ནི།། 
གཞུ་ཅན་ཚོགས་དང་བཅས་ལ་དབུལ།། 
དེ་ནས་དབང་པོའི་ཕྱོགས་སུ་ཡང་།། 
མཁས་པས་དབང་པོ་ཉིད་ལ་དབུལ།། 
དེ་ནས་སྔགས་པ་མི་འཇིགས་པས།། 
མེ་ཡི་ཕྱོགས་སུ་དབུལ་བར་བྱ།། 
དེ་ནས་སྔགས་པ་འཇིགས་མེད་པས།། 
གཤིན་རྗེའི་ཕྱོགས་སུ་དབུལ་བར་བྱ།། 
སྔགས་རིག་བདེན་བྲལ་ཕྱོགས་སུ་ནི།། 
བདེན་བྲལ་ཚོགས་དང་བཅས་ལ་དབུལ།། 
ཆུ་ལྷའི་ཕྱོགས་སུ་ཀླུ་རྣམས་ལ།། 
འཇིགས་མེད་གསང་སྔགས་ཟློས་ཤིང་དབུལ།། 
བདག་པོར་བཅས་ལ་ཕུལ་ནས་སུ།། 
རླུང་གི་ཕྱོགས་སུ་འགྲོ་བར་བྱ།། 
སྔགས་ཤེས་པ་ནི་དེར་སོང་ནས།། 
རླུང་ལྷ་ཚོགས་དང་བཅས་པ་ལ།། 
རང་གི་མིང་ནས་སྨོས་ནས་སུ།། 
རང་གི་སྔགས་ཀྱིས་གཏོར་མ་དབུལ།། 
བྱང་གི་ཕྱོགས་སུ་སོང་ནས་ནི།། 
ཡིད་ནི་རབ་ཏུ་དང་བྱས་ཏེ།། 
བདག་གི་དངོས་གྲུབ་ཐོབ་འདོད་པས།། 
གནོད་སྦྱིན་རྣམས་ལ་གཏོར་མ་དབུལ།། 
སྲིན་པོ་རྣམས་དང་ཤ་ཟ་དང་།། 
འབྱུང་པོ་ཤ་རྗེན་ཅན་རྣམས་དང་།། 
སེམས་ཅན་རྣམ་པ་སྣ་ཚོགས་ལ།། 
མཁས་པས་གཏོར་མ་ཕྱོགས་སུ་གཏོར།། 
ས་ཕྱོགས་དེ་ཡི་སེམས་ཅན་ནི།། 
ཤིང་དང་གེལ་པ་ལ་གནས་པ།། 
བློ་ལ་གང་དང་གང་དྲན་པ།། 
དེ་དང་དེ་ལ་གཏོར་མ་སྦྱིན།། 
ཕྱོགས་ཀྱི་གཏོར་མའི་སྔགས་ནི།
དབང་ལྡན་གྱི་ཕྱོགས་སུ།
རུ་དྲཱ་ཡ་སྭཱ་ཧཱ།
དབང་པོའི་ཕྱོགས་སུ།
ཤ་ཀྲཱ་ཡ་སྭཱ་ཧཱ།
མེའི་ཕྱོགས་སུ།
ཨགྣ་ཡེ་སྭཱ་ཧཱ།
གཤིན་རྗེའི་ཕྱོགས་སུ།
བཻ་བ་སྭཱ་ཧཱ།
བདེན་བྲལ་གྱི་ཕྱོགས་སུ།
རཱཀྵ་སཱ་དྷི་པ་ཏ་ཡེ་སྭཱ་ཧཱ།
ཆུ་ལྷའི་ཕྱོགས་སུ།
མེ་གྷ་ཤ་ན་ཡེ་སྭཱ་ཧཱ།
རླུང་གི་ཕྱོགས་སུ།
བཱ་ཡ་བེ་སྭཱ་ཧཱ།
ཀུ་བེ་རའི་ཕྱོགས་སུ།
ཡཀྴ་བིདྱཱ་དྷ་རི་སྭཱ་ཧཱ།
ཀྲཾ་ཀི་རི་སྭཱ་ཧཱ།
སྲིན་པོ་རྣམས་ཀྱིའོ།། 
མི་ཙི་མི་ཙི་སྭཱ་ཧཱ།
ཤ་ཟ་རྣམས་ཀྱིའོ།། 
གུ་ཨི་གུ་ཨི་སྭཱ་ཧཱ།
འབྱུང་པོ་རྣམས་ཀྱིའོ།། 
དེ་ལྟར་ཀུན་ཏུ་གཏོར་མ་གཏོར་ལ།
ལག་པ་བཀྲུས་ཏེ་ཉེ་རེག་བྱས་ལ།
དེ་ནས་ནང་དུ་ཞུགས་ཏེ་སངས་རྒྱས་ཐམས་ཅད་ལ་ཕྱག་འཚལ་ནས།
བསྲེག་པར་བྱ་བའི་རྫས་གང་ཅུང་ཟད་ཅི་ཡོད་པ་དེ་དག་ཐམས་ཅད་འཕགས་པ་མི་གཡོ་བས་བསངས་ཏེ་གཡས་རོལ་དུ་གཞག་གོ།། 
གཡོན་རོལ་དུ་ནི་མཆོད་ཡོན་གྱི་སྣོད་གཉིས་རྩྭ་ཀུ་ཤ་དང་།
སྤོས་ཆུར་སྦྱར་བ་བླུགས་ཏེ་གཞག་ལ།
གཅིག་ནི་འཕགས་པ་མི་གཡོ་བས་བཟླས་སོ།། 
གཅིག་ནི་རྡོ་རྗེ་དམ་པས་སྦྱིན་གྱིས་བཟླས་སོ།། 
ཞུགས་ཐབ་ཀྱི་ཁོར་ཡུག་ཏུ་རྩྭ་ཀུ་ཤ་བསྐོར་བའི་ཐབས་སུ་དགྲམ་མོ།། 
བདག་རང་གར་འདུག་པའི་གཞིར་ཡང་རྩྭ་ཀུ་ཤ་བསྐོར་བའི་ཐབས་སུ་གདིང་ངོ།། 
ཤིང་ཨུ་དུམ་བཱ་ར་དང་།
ཨ་ཤྭཏྠའི་དགང་གཟར་དང་།
བླུགས་གཟར་དང་།
མར་བཞུས་པ་ཡང་མདུན་དུ་གཞག་གོ།། 
དེ་ནས་མེའི་ཐབ་ཁུང་ཙནྡན་གྱིས་བསྐུས་ཏེ་མེ་ཏོག་དཀར་པོ་དྲི་ཞིམ་པོའི་སིལ་མ་ཡང་བཀྲམ་ལ།
བྲམ་ཟེའི་ཁྱིམ་ནས་མེ་བླངས་ལ།
ཁྲོ་བོའི་རྒྱལ་པོས་བསང་གཏོར་བྱས་ཏེ།
ཤིང་པླཀྵ་དང་།
ཨུ་དུམ་བཱ་རའི་བུད་ཤིང་ལ་རླུང་ཡབ་ཀྱིས་མེ་སྤར་རོ།། 
དེར་ཁ་བྱང་ཕྱོགས་སུ་བལྟས་ཏེ་འདུག་ལ།
ལག་པ་གཉིས་བྱུག་སྤོས་ཀྱིས་བསྐུས་ཏེ།
དམ་ཚིག་གི་ཕྱག་རྒྱ་ལ་སོགས་པ་བཅིངས་ལ།
བདག་ཉིད་རྣམ་པར་སྣང་མཛད་ཆེན་པོའི་སྐུ་ཆུའི་དཀྱིལ་འཁོར་ལ་གནས་པ་ཅི་ལྟ་བ་བཞིན་དུ་ཕྱག་རྒྱ་དང་།
གསང་སྔགས་ཀྱིས་བྱིན་གྱིས་བརླབ་བོ།།
དེ་ནས་མེའི་ཐབ་ཁུང་གི་ཞབས་སུ་ཆུའི་དཀྱིལ་འཁོར་བསམས་ལ།
ཆུའི་དབུས་སུ་སྔར་བཞིན་དུ་ཡི་གེ་གཞག་པ་ལས།
མེའི་གཟུགས་སུ་གྱུར་པ་དུང་དང་།
མེ་ཏོག་ཀུནྡ་དང་།
ཟླ་བའི་མདོག་དང་འདྲ་བ།
ཐོར་ཚུགས་ཅན།
མིག་གསུམ་པ།
ལག་པ་བཞི་པ།
ལག་ན་བགྲང་ཕྲེང་དང་།
རིལ་བ་སྤྱི་བླུགས་དང་།
བེ་ཅོན་ཐོགས་པ་དང་།
མི་འཇིགས་པ་སྦྱིན་པ་དང་།
གོས་དཀར་པོ་བགོས་པ་དང་།
སྲད་བུ་དཀར་པོ་སེ་རལ་ཁར་ཐོགས་པ།
སྙིང་གི་སུམ་མདོའི་རིས་མཚན་ཅན།
ཡི་གེ་རས་མཚན་པ།
མེ་ལྕེ་དཀར་པོ་འཕྲོ་བ།
ཡེ་ཤེས་ཀྱི་རང་བཞིན་ཅན་དེ་ལྟ་བུའི་མེ་ལྷ་བསམས་ལ།
འཕགས་པ་མི་གཡོ་བས་བསྔགས་པའི་ཆུ་སྔར་བཤམས་པས།
མེ་ལ་བསྐོར་བའི་ཐབ་ཏུ་བསང་གཏོར་བྱའོ།། 
རྡོ་རྗེ་དམ་པ་སྦྱིན་གྱིས་ཀྱང་ལན་གསུམ་དུ་བྱའོ།། 
ན་མཿ་ས་མནྟ་བུད་དྷཱ་ནཱཾ།
མྃ་སྭཱ་ཧཱ།
རྡོ་རྗེ་དམ་པ་སྦྱིན་གྱིའོ།། 
དེ་ནས་མེ་ལ་རང་གི་གསང་སྔགས་ཀྱིས་བྱུག་སྤོས་དང་།
མེ་ཏོག་ལ་སོགས་པ་དབུལ་ལོ།། 
དེ་ནས་མངར་གསུམ་ལས་སྲེག་བླུགས་གསུམ་བྱིན།
དགང་གཟར་ཆང་པས་གཟུང་ལ།
མར་གྱི་དགང་བླུགས་གསུམ་སྦྱིན་ནོ།། 
དེ་ནས་ཤིང་ཨུ་དུམ་བཱ་རའམ།
ཨ་ཤྭཏྠའི་རྩེ་མོའི་ཡམ་སྲེག་ཤིང་གཉིས་མར་ལ་སྨྱུགས་པ་བདུན་བསྲེག་གོ།། 
དེ་ནས་ཡང་མར་གྱི་དགང་བླུགས་གསུམ་བྱིན་ལ།
བསང་གཏོར་སྔ་མ་བཞིན་དུ་བྱའོ།། 
ན་མཿ་ས་མནྟ་བུད་དྷཱ་ནཱཾ།
ཨོཾབ་ར་དཱ་ག་ན་ཡེ་ཤཱནྟིཾ་ཀུ་རུ་སྭཱ་ཧཱ།
དེ་བཞིན་དུ་ལྷ་ཐམས་ཅད་ལ་ཡང་སོ་སོར་སྦྱིན་སྲེག་བྱས་ལ།
བསང་གཏོར་བྱའོ།། 
ན་མཿ་ས་མནྟ་བུད་དྷཱ་ནཱཾ།
ཧཱུཾ་ཨ་མ་ཧཱ་ཤཱནྟི་ག་ཏ་ཤཱནྟི་ཀ་ར།
པྲ་ཤ་མ་དྷརྨྨ་ནིར་ཛཱ་ཏ།
ཨ་བྷཱ་བ་སྭ་བྷཱུ་བ་དྷརྨྨ་ས་མནྟ་པྲཱཔྟ།
ཨ་མུ་ཀ་སྱ་སྭ་སྟི།
ཤཱནྟིཾ་བཾ་ཀུ་རུ་སྭཱ་ཧཱ།
ཞི་བའི་གསང་སྔགས་སོ།། 
དེ་ནས་སངས་རྒྱས་ཐམས་ཅད་བསམས་ལ།
ནང་གི་བདག་ཉིད་རྣམ་པར་དག་པས་ཅི་ལྟ་བ་བཞིན་དུ་བྱང་ཆུབ་ཀྱི་སེམས་བསྒོམ་མོ།། 
དེ་ནས་ཟླ་བའི་དཀྱིལ་འཁོར་ལ་རང་གི་རིག་སྔགས་བཞག་སྟེ།
རང་གི་ལྷའི་ཕྱག་རྒྱ་བཅིངས་ལ།
རང་གི་ལྷའི་གཟུགས་སུ་བསྒོམ་མོ།། 
དེ་ནས་ཡང་སྔ་མ་བཞིན་དུ་དགང་བླུགས་གསུམ་ལ་སོགས་པ་ཕུལ་ཏེ།
བསྐོར་བའི་ཐབ་ཏུ་བསང་གཏོར་ཡང་བྱས་ལ།
བདག་གི་རྒྱུད་ལས་བྱུང་བའི་རྫས་རྣམས་ཅི་སྲིད་མི་སྐྱོ་བའི་བར་དུ་སྦྱིན་སྲེག་བྱའོ།། 
སྐྱོ་བར་གྱུར་ན།
རྫོགས་པའི་སངས་རྒྱས་ཀྱི་སྐུར་བལྟས་ཏེ།
ཡང་བྱང་ཆུབ་ཀྱི་སེམས་བསྒོམ་མོ།། 
དེ་ནས་མཆོད་ཡོན་ཕུལ་ལ།
ལྷ་རྣམས་ལ་ཕྱག་བྱས་ཏེ།
སླར་གཤེགས་སུ་གསོལ་ལོ།། 
ལྷ་ཐམས་ཅད་སླར་གཤེགས་སུ་གསོལ་ནས།
ཕྱག་རྒྱའི་ཚོགས་རྣམས་གོས་སར་པས་གཡོགས་ལ།
ཕྱི་དེ་ཉིན་ཡང་སྔ་མ་བཞིན་དུ།
ལྷ་རྣམས་སོ་སོའི་དཀྱིལ་འཁོར་ལ་གནས་པར་བསམས་ཏེ།
ཆོ་གའི་རིམ་པ་དེ་ཉིད་ནམ་ཞི་བར་གྱུར་གྱི་བར་དུ་བྱའོ།། 
ཆོ་ག་ཤེས་པའི་སྔགས་གྲུབ་པ།། 
གང་ཞིག་ཆོ་ག་འདི་ཡིས་སུ།། 
ལེ་ལོ་མེད་པར་ཞི་བྱས་ན།། 
ཞི་བ་ཉིད་དུ་འཐོབ་པར་འགྱུར།། 
ཟླ་བ་ཕྱེད་ཀྱི་ཁམས་རིས་གཅིག།
ངེས་པ་ཉིད་དུ་ཞི་བར་འགྱུར།། 
རྒྱལ་པོ་ལ་ནི་ཞག་བཅུ་གཉིས།། 
ཡུལ་ཕྱོགས་སུ་ནི་ཞག་བཅུས་སོ།། 
དེ་ལ་ཞི་བའི་ཆོ་གའི་ལས་བྱེད་པས་ཆོ་ག་འདི་ལྟར་སྤྱད་པར་བྱའོ།། 
གོས་དཀར་བགོས་ཤིང་གཙང་ལ་ཞི།། 
བྱང་ཆུབ་སེམས་ལ་རབ་ཏུ་གཞོལ།། 
ཀུ་ཤ་བཏིང་བའི་སྟན་ལ་ཉལ།། 
དེ་ལས་བྱས་པའི་བསང་བྱེད་ཐོགས།། 
ནས་བཙོས་པའམ་འོ་མ་འཐུང་།། 
ཡིད་ནི་སྦྱིན་སྲེག་བྱེད་ལ་འཇུག།
དུས་གསུམ་སྦྱིན་སྲེག་བཟླས་བརྗོད་ཀྱིས།། 
ཞི་བའི་ཆོ་ག་སྤྱད་པར་བྱའོ།། 
ཞབས་བསིལ་རྡོ་རྗེ་མཆོག་སྦྱིན་གྱིས།། 
བསང་གཏོར་མི་གཡོ་མགོན་གྱིས་སོ།། 
འདིར་ནི་རེ་ཞིག་མདོར་བསྡུས་ན།། 
སྦྱིན་སྲེག་ཆོ་གར་བསྒྲགས་པ་ཡིན།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
ཞི་བའི་སྦྱིན་སྲེག་གི་ཆོ་ག་རིམ་པར་ཕྱེ་བའོ།།། 
དེ་ནས་གཞན་ཡང་སྐལ་ཆེན་པོ།། 
སྔགས་ལ་མཁས་པ་རྣམས་ཀྱིས་སྔོན།། 
སེམས་ཅན་རྣམས་ལ་ཐུགས་བརྩེ་ནས།། 
སྦྱིན་སྲེག་རྒྱས་པ་ཆེ་བྱེད་པ།། 
ཕན་པར་བཞེད་ནས་བཤད་པ་ཡང་།། 
ཡིད་གཅིག་བསྡུས་ཏེ་མཉན་པར་གྱིས།། 
དེ་བས་རྣམ་པ་ཐམས་ཅད་དུ།། 
རྒྱས་པའི་ཆོ་ག་སྤྱད་པར་བྱ།། 
གྲོང་ངམ་ཡང་ན་ལྗོངས་དག་གི།
ཤར་གྱི་ཕྱོགས་སུ་གནས་བཅས་ནས།། 
སྔ་མ་བཞིན་དུ་ངེས་པ་ཡི།། 
ས་གཞི་ལེགས་པར་བརྟག་པར་བྱ།། 
རི་ཡི་རྩེ་འམ་ཕྱུགས་ལྷས་སམ།། 
མཆོད་རྟེན་རིང་བསྲེལ་ཅན་དག་ཏུ།། 
རྒྱས་པའི་ལས་ནི་སྒྲུབ་བྱེད་པའི།། 
དཀྱིལ་འཁོར་ཤེས་རབ་ཅན་གྱིས་བྲི།། 
མཁས་པས་ལས་ཀྱི་ཆོ་ག་ཡིས།། 
ས་ནི་ལེགས་པར་བརྐོས་ནས་སུ།། 
དབུས་སུ་རིན་ཆེན་འབྲུ་དང་ནི།། 
སྨན་དང་བཅས་པ་བསྲེས་གཞག་སྟེ།། 
དེར་ཡང་ས་ནི་སེར་པོ་ཡིས།། 
ས་ནི་ལེགས་པར་དགང་བར་བྱ།། 
མཉམ་ཞིང་ལེགས་པར་བཅགས་ནས་ནི།། 
དེ་ཡི་འོག་ཏུ་དཀྱིལ་འཁོར་བྲི།། 
འདིར་ཡང་རེ་ཞིག་སྔགས་པ་ཆོ་ག་ལ་མཁས་པས་བདག་ཉིད་རྡོ་རྗེ་དམ་པ་སྦྱིན་པར་བསྒོམ་ཞིང་།
རང་གི་དཀྱིལ་འཁོར་ལ་གནས་པས།
དེའི་གསང་སྔགས་དང་ཕྱག་རྒྱས་བྱིན་གྱིས་བརླབས་ལ།
འཕགས་པ་མི་གཡོ་བས་མཚམས་གཅད་པ་དང་ས་ཡོངས་སུ་གཟུང་བ་བྱའོ།། 
ཟླ་བ་ཡར་གྱི་ངོའི་ཚེས་གསུམ་མམ་ལྔའམ་བདུན་ནམ་ཡང་ན་ཟླ་བ་ཉ་ལ་ཡང་རུང་སྟེ།
གཟའ་བཟང་པོ་གཟའ་ལྷག་གམ།
ཕུར་བུའམ།
རྒྱུ་སྐར་གྲོ་བཞིན་དང་།
མོན་གྲུ་དང་།
སྣྲོན་དང་།
སྣར་མ་ལ།
བདག་ཉིད་རྣམ་པར་སྣང་མཛད་ཆེན་པོར་བྱིན་གྱིས་བརླབས་ཏེ།
སྲད་བུ་སེར་པོ་བླངས་ལ་གྲངས་དང་ཚད་སྔ་མ་བཞིན་དུ་དཀྱིལ་འཁོར་གྱི་ཐིག་གདབ་བོ།
དེ་ནས་དཀྱིལ་འཁོར་བསྐོར་ཏེ་ནང་དུ་ཞུགས་ལ།
བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླགས་ལ་ཕྱག་ཀྱང་བྱས་ཏེ།
ཡང་བདག་ཉིད་རྣམ་པར་སྣང་མཛད་དུ་བྱིན་གྱིས་བརླབས་ལ་ཚོན་རྩི་སེར་པོ་བླངས་ཏེ།
དེར་ནི་ཡི་གེ་ཀ་བཞག་པ།། 
དེ་ཚེ་ཐུབ་པ་གསེར་ཐུབ་ནི།། 
གསེར་གྱི་ཁ་དོག་འབར་དང་བཅས།། 
ཏིང་འཛིན་གནས་ཤིང་སྡིག་བཅོམ་པའོ།། 
དེ་ནས་དཀྱིལ་འཁོར་རྟ་བབས་ཅན་བྲིས་ལ་ནུབ་ཕྱོགས་ཀྱི་སྒོ་རྟག་ཏུ་དབྱེའོ།། 
ཕྱི་རོལ་རི་མོ་གྲུ་བཞི་པ་གསུམ་གྱིས་བསྐོར་ལ།
དཀྱིལ་འཁོར་དུ་ལྷ་རྣམས་དགོད་པ་སྔ་མ་བཞིན་དུ་བྱའོ།། 
དེ་ལ་ཁྱད་པར་ནི་འདི་ཡོད་དེ།
འཕགས་པ་ནམ་མཁའི་སྙིང་པོའི་གནས་སུ་ཀུན་དུ་བཟང་པོ་རིན་པོ་ཆེའི་རྒྱལ་མཚན་གྱི་ཕྱག་རྒྱ་ཡི་གེ་ས་དང་བཅས་པ་གཞག་གོ།། 
ས།
མཛོད་སྤུའི་གནས་སུ་འཕགས་པ་རྨུགས་འཛིན་ཤིང་ཏོག་པཱི་ཛ་པུ་རའི་ཕྱག་རྒྱ་དང་ཡི་གེ་ཛཾ་བདུད་རྩིའི་མཚན་ཉིད་ཅན་དང་བཅས་པར་གཞག་གོ།
ཛྃ།
འཕགས་མ་ཁྲོ་གཉེར་ཅན་གྱི་གནས་སུ་གྲགས་ལྡན་མ་མེ་ཏོག་པྲི་ཡང་ཀུའི་ཕྱག་རྒྱ་ཡི་གེ་ཡ་དང་བཅས་པར་གཞག་གོ།། 
ཡ།
འཕགས་མ་གོས་དཀར་ཅན་གྱི་གནས་སུ་ནི་དཔལ་ཆེན་མོ་འཕགས་མ་དཀར་མོ་ཞེས་བྱ་བ་པདྨའི་ཕྱག་རྒྱ་དང་ཡི་གེའི་འབྲུར་གཞག་གོ།
ཤྲཱི།
འཕགས་པ་གནོད་མཛེས་ཀྱི་གནས་སུ་ནི་དཔུང་བཟང་རྡོ་རྗེའི་ཕྱག་རྒྱ་དང་ཡི་གེའི་འབྲུར་གཞག་གོ།
ཧཱུྃ།
བདུད་རྩི་ཐབ་སྦྱོར་གྱི་གནས་སུ་ནི་རྡོ་རྗེའི་སྡེ་རྡོ་རྗེའི་ཕྱག་རྒྱ་དང་ཡི་གེའི་འབྲུར་གཞག་གོ།
ས།
གནས་གཙང་མ་པ་རྣམས་ཀྱི་གནས་སུ་ནི་བརྒྱ་བྱིན་དང་འཇིག་རྟེན་སྐྱོང་བ་བཞི་དགོད་དོ།། 
དེ་ནས་ཕྱི་རོལ་གྱི་རི་མོ་གཉིས་ཀྱི་ནང་ལོགས་ཁོ་ར་ཁོར་ཡུག་དང་གྲྭ་ཐམས་ཅད་དུ་རྡོ་རྗེ་བྲིའོ།། 
དེ་ནས་དཀྱིལ་འཁོར་གྱི་གཡས་ལོགས་འཁོར་སའི་ནང་དུ་མེའི་ཐབ་ཁུང་བྱ་བ་ནི།
གྲུ་བཞི་ལྷམ་པ་ཁ་རན་ཅན།། 
རྒྱར་ནི་ཁྲུ་དོའི་ཚད་དུ་བྱ།། 
རྡོ་རྗེ་ཡིས་ནི་འཁོར་བར་བསྐོར།། 
ཟབས་སུ་ཁྲུ་གང་ཙམ་གྱི་ཚད།། 
ཁ་རན་མཐེའུ་ཆུང་མཐོ་གང་ཚད།། 
འཇིམ་པ་སེར་པོའི་སྐྱོང་ནུལ་བསྐུ།། 
པདྨའི་ཕྱག་རྒྱ་མཛུབ་གང་ཚད།། 
འཕང་དུ་སོར་བཞིའི་ཚད་དུ་བྱ།། 
དུས་གསུམ་དུ་བ་ལང་གི་ལྕི་བ་ས་ལ་མ་ལྷུང་བས་བསྐུའོ།། 
དེ་ནས་སྔ་མ་བཞིན་དུ་དཀྱིལ་འཁོར་གྱི་བདག་པོའི་ལྷ་ལ་སོགས་པ་རྣམ་པ་དང་།
མཚན་མ་ཅི་ལྟ་བ་བཞིན་དུ་བསམས་ཏེ།
བྱུག་སྤོས་དང་མེ་ཏོག་ལ་སོགས་པས་མཆོད་པར་བྱའོ།། 
དེ་ལ་ཁྱད་པར་ནི་འདི་ཡོད་དེ་གང་གི་ཚེ་བཅོམ་ལྡན་འདས་རྣམ་པར་སྣང་མཛད་གནས་སུ་བཞུགས་སུ་གསོལ་བ་དང་།
བྱུག་སྤོས་དང་མེ་ཏོག་ལ་སོགས་པས་མཆོད་པ་བྱེད་པ་དེའི་ཚེ།
བདག་ཉིད་རྡོ་རྗེ་དམ་པ་སྦྱིན་དུ་བྱིན་གྱིས་བརླབས་ཏེ་བྱའོ།། 
འདིར་བྱུག་སྤོས་དང་།
མེ་ཏོག་ལ་སོགས་པའི་ཁྱད་པར་བཤད་པར་བྱ་སྟེ།
གུར་གུམ་ག་བུར་བསྲེས་པས་ནི།། 
རྒྱས་པ་དག་ལ་བྱུག་སྤོས་མཆོག།
དྲི་ཞིམ་ཁ་དོག་སེར་པོ་ཡང་།། 
དེ་མ་རྙེད་ན་སྦྱར་བར་བྱ།། 
མེ་ཏོག་ཙམ་པ་རབ་ཏུ་བཟང་།། 
ཡུ་ཏི་སྣ་མ་སེར་པོ་དང་།། 
དེ་ལས་གཞན་པའང་དྲི་ཞིམ་པ།། 
སེར་པོ་དག་ནི་དབུལ་བར་བྱ།། 
གུར་གུམ་ཨ་ཀ་རུ་དང་སྦྱར།། 
ཤ་ཁ་ར་དང་སྦྱར་བ་དག།
རྒྱས་པའི་ལས་རྣམས་འགྲུབ་བྱའི་ཕྱིར།། 
བདུག་སྤོས་མཁས་པས་དབུལ་བར་བྱ།། 
གུ་གུལ་དང་ནི་ཙནྡན་ཡང་།། 
མར་དང་སྦྱར་བ་བདུག་སྤོས་མཆོག།
སྲ་རྩི་པོག་ནི་གུར་གུམ་བསྲེས།། 
བདུག་སྤོས་སྔགས་ལ་མཁས་པས་དབུལ།། 
མར་མེ་སྣོད་ནི་གསེར་གྱི་བཟང་།། 
ཡང་ན་ཁམ་པའི་སེར་པོའང་རུང་།། 
མཁས་པས་རས་ནི་སེར་པོ་ཡི།། 
མར་མེའི་སྙིང་པོ་སེར་པོ་དབུལ།། 
སྤོས་ཀྱི་འབྲུ་མར་བཟང་པོ་ཡིས།། 
དེ་ཡི་སྣུམ་ནི་དྲི་ཞིམ་བྱའོ།། 
ཡང་ན་ཏིལ་གྱི་འབྲུ་མར་གྱིས།། 
མར་མེ་གཙང་མ་དབུལ་བར་བྱ།། 
འབྲས་ཆན་སེར་པོ་སྲན་ཚོད་ཅན།། 
མར་དང་བཅས་པ་ཤིན་ཏུ་བཟང་།། 
ཚོད་མ་རྣམས་ཀྱང་སེར་པོར་བྱ།། 
ཤིང་ཏོག་བག་ཅོས་དེ་བཞིན་ནོ།། 
སྤོས་ཆུས་མེ་ཏོག་སེར་པོ་དང་།། 
དེ་བཞིན་འབྲས་དང་དཱུར་བའི་རྩྭ།། 
སྣོད་ཀྱང་སེར་པོར་བླུགས་པ་དག།
རྒྱས་པ་ལ་ནི་མཆོད་ཡོན་ཤིས།། 
དེ་ལྟར་མཆོད་པ་ཅི་ལྟ་བ་བཞིན་དུ་བྱས་ཏེ།
དེ་ནས་བདག་ཉིད་རྡོ་རྗེ་དམ་པ་སྦྱིན་དུ་བྱིན་གྱིས་བརླབས་ལ།
ཕྱི་རོལ་དུ་བྱུང་སྟེ་ཕྱོགས་ཀྱི་གཏོར་མ་སྦྱིན་ནོ།། 
དེ་ནས་ཉེ་རེག་བྱས་ཏེ་ནང་དུ་ཞུགས་ལ།
སངས་རྒྱས་ཐམས་ཅད་ལ་ཕྱག་བྱས་ཏེ་མེའི་ཐབ་ཁུང་གི་དྲུང་དུ་བསྲེག་པར་བྱ་བ་ལ་སོགས་པ་སྔགས་ཀྱིས་བསང་བ་རྣམས།
སྔ་མ་བཞིན་དུ་གཞག་ལ།
ས་ལ་རྩྭ་ཀུ་ཤ་བཏིང་བའི་སྟེང་དུ་པདྨའི་སྐྱིལ་མོ་ཀྲུང་བཅས་ཏེ་འདུག་ནས།
བདག་ཉིད་རྣམ་པར་སྣང་མཛད་ཆེན་པོའི་སྐུར་བསམས་ཏེ་ཁང་པའི་ནང་བྱུག་སྤོས་སེར་པོས་ཞུགས་ཐབ་བསྐུས་ལ་མེ་ཏོག་སེར་པོ་སིལ་མ་ཡང་བཀྲམ།
རྩྭ་ཀུ་ཤ་ཡང་བཏིང་སྟེ།
རྒྱལ་རིགས་ཀྱི་ཁྱིམ་མམ་རྒྱལ་པོའི་ཕོ་བྲང་ནས་མེ་བླངས་ཏེ་བསང་གཏོར་བྱས་ཏེ།
ཤིང་པླཀྵ་དང་ཨུ་དུམ་བཱ་རས་མེ་སྤར་ལ།
དེ་ནས་མེའི་ཐབ་ཁུང་གི་ཞབས་སུ་དབང་ཆེན་གྱི་དཀྱིལ་འཁོར་བསམས་ཏེ།
དེར་ཡི་གེ་ཡ་ཀླད་ཀོར་དང་བཅས་པ་པདྨ་ལ་གནས་པ་བསམ་མོ།། 
ཡྃ།
ཡི་གེ་ར་ལས་ཐབ་ཁུང་གི་ནང་ནས་མེ་བྱུང་བར་བསམ་པ་ནི།
གསེར་གྱི་ཁ་དོག་ལྟ་བུའི་ཐོར་ཚུགས་ཅན།
མིག་གསུམ་པ།
གདོང་པ་བཞི་པ།
ལག་ན་བགྲང་ཕྲེང་དང་རིལ་བ་སྤྱི་བླུགས་ཐོགས་པ་དང་དམ་པ་སྦྱིན་པ།
གོས་སེར་པོ་བགོས་པ།
སྲད་བུ་སེར་པོ་སེ་རལ་ཁར་ཐོགས་པ།
སོར་རིས་གསུམ་གྱིས་བྱུགས་པ།
སུམ་མདོའི་རིས་མཚན་ཅན།
ཡི་གེ་རས་མཚན་པ།
གསེར་གྱི་ཁ་དོག་འདྲ་བ།
མེ་ལྕེ་འབར་བ་ཀུན་དུ་འཕྲོ་བ།
མཐུ་ཆེན་པོ་དང་ལྡན་པ།
གསང་སྔགས་ཀྱི་རྒྱལ་པོའི་འོད་ཟེར་ལས་བྱུང་བའི་མེ་དེ་ལྟ་བུ་བསམས་ཏེ།
དེ་ནས་བསང་གཏོར་བྱ་བ་དང་།
ཁ་བཀྲུ་བ་དང་།
མཆོད་ཡོན་དབུལ་བར་བྱས་ལ།
བྱུག་སྤོས་དང་མེ་ཏོག་ལ་སོགས་པ་རང་གི་སྔགས་ཀྱིས་སྦྱིན་ནོ།། 
ན་མཿ་ས་མནྟ་བུདྡྷཱ་ནཱན།
ཨོཾ་ཨགྣ་ཡེ་སྭཱ་ཧཱ།
དེ་ནས་འོ་ཐུག་སྦྲང་རྩི་དང་མར་ལ་སོགས་པ་སྦྱར་བའམ།
ཏིལ་ནག་པོ་མར་དང་སྦྱར་བའི་སྲེག་བླུགས་གསུམ་བྱིན་ཏེ།
དེ་ནས་ཤིང་བིལ་བའི་དགང་གཟར་དང་བླུགས་གཟར་གྱིས་མར་གྱི་དགང་བླུགས་བདུན་སྦྱིན་ནོ།། 
དེ་ནས་ཤིང་པླཀྵ་འམ།
ཨུ་དུམ་བཱ་རའི་དབུས་ཀྱི་ཆ་ལས་བྱུང་བའི་ཡམ་སྲེག་ཤིང་སྦོམས་སུ་ཆང་གང་པ་ལ་སྲིད་ཁྲུ་གང་བ་མར་ལས་སྨྱུགས་པའི་སྲེག་བླུགས་གསུམ་བྱིན་ལ་ཡང་དགང་བླུགས་གསུམ་སྦྱིན་ནོ།། 
དེ་ནས་དེ་སྔ་མ་བཞིན་དུ་ལྷའི་གཟུགས་རྣམས་བསམས་ཏེ་སྙིང་པོ་དེ་དང་དེས་སྲེག་བླུགས་གསུམ་དབུལ་ལོ།། 
དེ་ནས་སངས་རྒྱས་ཐམས་ཅད་བསམས་ཏེ།
བྱང་ཆུབ་ཀྱི་སེམས་བསྒོམས་ལ་བདག་གི་ལྷའི་གཟུགས་བསམས་ཏེ་སྔ་མ་བཞིན་དུ་སྲེག་བླུགས་གསུམ་ཕུལ་ནས་བདག་གི་དངོས་གྲུབ་བསྒྲུབ་པ་ལས་བཤད་པའི་རྫས་ལས་སྦྱིན་སྲེག་བྱའོ།། 
ཐོག་མར་ཨོྃ་ཞེས་བརྗོད་པ་ལ་མཇུག་ཏུ་གྲགས་པ་དང་དཔལ་དང་ལོངས་སྤྱོད་དང་དགེ་བ་དང་ནོར་ལ་སྭཱ་ཧཱ།
ཞེས་བྱ་བར་སྦྱར་རོ།། 
ཡང་ན་བདག་གིས་ཅི་ལྟར་བསམས་པའི་དངོས་གྲུབ་ཀྱི་རྫས་ལ་སྭཱ་ཧཱ་ཞེས་བྱ་ཞིང་སྲེག་བླུགས་དབུལ་ལོ།། 
དེ་ཅི་ལྟ་བ་བཞིན་དུ་སྦྱིན་སྲེག་བྱས་ནས་བྱང་ཆུབ་ཀྱི་སེམས་ལ་སོགས་པའི་རིམ་པ་དེ་ཉིད་སྔ་མ་བཞིན་དུ་བྱའོ།། 
འདིར་ཡང་སྒྲུབ་པ་པོས་ཆོ་ག་སྤྱད་པ་ནི།
གོས་ནི་སེར་པོ་བགོ་བར་བྱ།། 
བསང་བྱེད་སེར་པོ་གཙང་མ་ཐོགས།། 
སེམས་ནི་བརྟན་ཞིང་མཐུ་ཡང་ཆེ།། 
ཤིན་ཏུ་མི་སྨྲ་སེར་སྣ་མེད།། 
བྱང་ཆུབ་སེམས་ལ་རྟག་ཏུ་དགའ།། 
དུས་གསུམ་ཆོ་ག་ཐོག་མར་བྱེད།། 
ནས་ཆན་བཙོས་པའམ་འོ་མ་འཐུང་།། 
རྒྱས་པའི་ལས་ནི་བརྩམ་པར་བྱ།། 
གང་ཞིག་འདི་ཡིས་རྒྱས་པ་ཡི།། 
ལས་ནི་ལེགས་པར་རྩོམ་བྱེད་པ།། 
དེ་ཡི་ཡིད་ལ་གང་བསམས་པའི།། 
རྒྱས་པ་མྱུར་དུ་འགྲུབ་པར་འགྱུར།། 
རལ་གྲི་འཁོར་ལོ་རྡོ་རྗེ་དང་།། 
ལྡོང་རོས་མིག་བསྐུ་གི་ཝང་དང་།། 
ཡིད་བཞིན་ནོར་བུ་བུམ་པ་གོས།། 
ནོར་གྱི་ཆར་འབབ་མཆིལ་ལྷམ་དང་།། 
གདུགས་དང་ཤིང་རྟ་བཞོན་པ་དང་།། 
དེ་བཞིན་ཁང་པ་བརྩེགས་པ་དང་།། 
པདྨ་བུམ་པ་མདུང་རྩེ་གསུམ།། 
བགྲང་ཕྲེང་བེ་ཅོན་གུན་དྷེ་དང་།། 
པི་བང་མདུང་ཐུང་མདའ་ཡང་རུང་།། 
ལྷུང་བཟེད་དང་ནི་འཁར་གསིལ་ལམ།། 
ཡང་ན་རྫས་ནི་གང་འདོད་པ།། 
དཀྱིལ་འཁོར་འདིར་ནི་བསྒྲུབ་པར་བྱ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
རྒྱས་པའི་སྦྱིན་སྲེག་གི་ལས་ཀྱི་ཆོ་ག་རིམ་པར་ཕྱེ་བའོ།།།། 
དེ་ནས་གཞན་ཡང་སྦྱིན་སྲེག་འདི།། 
དབང་གི་ལས་ནི་རབ་སྒྲུབ་པ།། 
འཇིག་རྟེན་སྒྲོན་མ་མཛད་པ་ཡིས།། 
བརྩེ་བར་གྱུར་པའི་ཐུགས་ཀྱིས་གསུངས།། 
དེ་ནི་མ་ལུས་བཤད་པར་བྱས།། 
འབྱོར་པ་འདོད་པས་ང་ལ་ཉོན།། 
ཐོག་མར་ས་གཞི་བརྟག་པ་ནི།། 
གྲོང་ངམ་ཡང་ན་ལྗོངས་དག་གི།
མེ་ཡི་ཕྱོགས་སུ་གནས་བཅས་ཏེ།། 
སྐྱེ་བོ་མེད་པའི་ཁང་སྟོང་ངམ།། 
ཤིང་གཅིག་དྲུང་ངམ་དུར་ཁྲོད་དམ།། 
ཡང་ན་བདེ་བྱེད་གནས་སུའམ།། 
མ་མོའི་གནས་སམ་ཕུག་ཀྱང་རུང་།། 
སྔགས་པས་དཀྱིལ་འཁོར་བྲི་བ་ནི།། 
མར་གྱི་ངོ་ཡི་ཚེས་དགུ་ལ།། 
དབང་གི་ལས་ནི་བརྩམ་པར་བྱ།། 
གཟའ་ནི་ཉི་མའམ་མིག་དམར་ལ།། 
རྒྱུ་སྐར་རྒྱལ་དང་སྨིན་དྲུག་དང་།། 
མཆུ་དང་ས་ག་དག་ལ་ནི།། 
མཁས་པས་དཀྱིལ་འཁོར་བྲི་བར་བྱ།། 
དེ་ལ་དང་པོར་སྔགས་པས་བདག་ཉིད་ཕྱག་ན་རྡོ་རྗེར་བྱིན་གྱིས་བརླབས་ལ།
ས་ཁ་དོག་དམར་པོ་ལ།
ས་སྦྱང་བ་དང་ཡོངས་སུ་གཟུང་བ་ལ་སོགས་པ་བྱས་ཏེ།
དེ་ནས་བདག་ཉིད་རྣམ་པར་སྣང་མཛད་ཆེན་པོར་བྱིན་གྱིས་བརླབས་ལ་འཕགས་པ་མི་གཡོ་བས་བཟླས་པའི་སྲད་བུ་ལེ་བརྒན་དུ་བཙེས་པ་བླངས་ཏེ།
དཀྱིལ་འཁོར་ཐིག་གདབ་པ་ནི།
གྲུ་གསུམ་པ་ལ་སྒོ་ཤར་ཕྱོགས་སུ་གཏོད་པ།
སྒོ་ཁྱུད་དང་རྟ་བབས་དང་མུ་རན་གྱི་ཆ་ལེགས་པར་བྱས་ཏེ།
དེ་ནས་ཚོན་རྩི་དམར་པོ་ནི།། 
ཤིན་ཏུ་བཟང་པོ་བླངས་ནས་སུ།། 
ཡི་གེ་འབར་བ་བཞག་པ་ནི།། 
ར་ཡི་ཡི་གེ་ཀླད་དང་བཅས།། 
ཉི་མ་འཆར་བ་འདྲ་བ་སྟེ།། 
ཤིན་ཏུ་གདུལ་དཀའ་རྒྱལ་བའི་མཆོག།
དེ་ལྟར་ཚོན་རྩི་བྱིན་བརླབས་ལ།། 
སངས་རྒྱས་ཐམས་ཅད་དྲན་བྱས་ཏེ།། 
དཀྱིལ་འཁོར་ཀུན་དུ་བྲི་བ་ནི།། 
ཁྲུ་གསུམ་ཡང་ན་ཁྲུ་ལྔའམ།། 
ཡང་ན་བདུན་ནམ་དགུ་ཡང་རུང་།། 
གསང་སྔགས་དངོས་གྲུབ་རྗེས་མཐུན་པར།། 
རྣམ་པ་གསུམ་དུ་དབྱེ་བར་བྱ།། 
ལྷ་རྣམས་དགོད་པ་སྔ་མ་བཞིན།། 
མཁས་པས་རིགས་ཀྱི་བདག་པོས་བྱ།། 
ལྷག་མ་རྣམས་ནི་ཅི་རིགས་པར།། 
མཁས་པ་ཡིས་ནི་དགོད་པར་བྱ།། 
དེ་ལ་ནམ་མཁའི་སྙིང་པོའི་གནས་སུ་སྐྲ་ཅན་དང་ཉེ་སྐྲ་ཅན་གཉིས་བེ་ཅོན་དང་ཞགས་པའི་ཕྱག་རྒྱར་གཞག་གོ།། 
གནོད་མཛེས་ཀྱི་གནས་སུ་ནི་རྡོ་རྗེ་ལྕགས་ཀྱུ་མདའི་ཕྱག་རྒྱར་གཞག་གོ།། 
གཙུག་སྤྱོད་ཀྱང་མདའི་ཕྱག་རྒྱར་གཞག་གོ།། 
ཕྱི་རོལ་དུ་ནི་ཕྱག་བརྙན་བཞི་ཞགས་པའི་ཕྱག་རྒྱར་བྲིའོ།། 
དེ་ནས་སྔ་མ་བཞིན་དུ་ཆོ་ག་ཐམས་ཅད་བྱའོ།། 
བྱུག་སྤོས་དང་མེ་ཏོག་ལ་སོགས་པ་ཡང་དམར་པོ་དབུལ་ལོ།། 
མེའི་ཐབ་ཁུང་ཡང་སྔ་མའི་གནས་སུ་བྱ་སྟེ།
སྲིད་དུ་སོར་ཉི་ཤུའི་ཚད་ལ་ཁ་རན་སོར་གཉིས་པ་ཁ་ཕར་བལྟས་པར་བྱའོ།། 
ཟབས་སུ་མཐོ་ཆུང་ངུ་གང་ལ་དབུས་སུ་རྡོ་རྗེ་སོར་བརྒྱད་པས་དམར་པོས་བསྐུས་པ་བྱའོ།། 
མེའི་ཐབ་ཁུང་དེ་ནི་གྲུ་གསུམ་ལ་ཟུར་གསུམ་དུ་བྱའོ།། 
དེ་ནས་བདག་ཉིད་ཕྱག་ན་རྡོ་རྗེར་བྱིན་གྱིས་བརླབས་ལ་ཕྱི་རོལ་ཏུ་གཏོར་མ་སྦྱིན་ནོ།། 
དེ་ནས་བཙོ་བླག་མཁན་གྱི་ཁྱིམ་ནས་མེ་བླངས་ལ་སྔ་མ་བཞིན་བསང་གཏོར་བྱ།
སེང་ལྡེང་གི་ཤིང་ངམ་ཨ་ཤོ་ཀའམ་ཤིང་ཀ་ར་བཱི་རས་མེ་སྤར་ལ།
དེ་བཞིན་དུ་བདག་ཉིད་རྣམ་པར་སྣང་མཛད་དུ་བྱིན་གྱིས་བརླབས་ཏེ།
མེའི་ཐབ་ཁུང་གི་ཞབས་སུ་མེའི་དཀྱིལ་འཁོར་བསམས་ལ་ཡི་གེར་གཞག་གོ།། 
ཡི་གེ་ར་དེ་ཡང་འབར་བའི་ཕྲེང་བ་ལ་འོད་འཕྲོ་བ་ལས་མེའི་གཟུགས་སུ་གྱུར་པར་བསམ་པ་ནི།
ཉི་མ་འཆར་བ་འདྲ་བ་གདུལ་དཀའ་བ་མིག་གསུམ་པ་ཐོར་ཚུགས་ཁམ་པ་ལག་པ་བཞི་པ་ལག་ན་བེ་ཅོན་དང་ཞགས་པ་དང་བགྲང་ཕྲེང་དང་གུན་དྷེ་ཐོགས་པ།
གོས་དམར་པོ་གྱོན་ཞིང་སྲད་བུ་དམར་པོ་སེ་རལ་ཁར་ཐོགས་པ་ཡི་གེ་རས་མཚན་པ།
མེ་ལྕེ་འབར་བ་དམར་པོའི་འོད་འཕྲོ་བ་དེ་ལྟ་བུའི་མེ་བསམས་ཏེ་བསང་གཏོར་བྱས་ལ་མཆོད་ཡོན་ཕུལ་ཏེ་རང་གི་གསང་སྔགས་ཀྱིས་བྱུག་སྤོས་དང་མེ་ཏོག་ལ་སྩོགས་པ་བྱིན་ལ།
དེ་ནས་ཤིང་ཀ་ར་བཱི་རའི་ཡམ་སྲེག་ཤིང་ཡུངས་མར་དང་ཙནྡན་དམར་པོ་ལ་སྨྱུགས་པའི་སྲེག་བླུགས་བདུན་སྦྱིན་ནོ།། 
དེ་ནས་དཀྱིལ་འཁོར་དུ་བཀོད་པའི་ལྷ་རྣམས་ལ་སྲེག་བླུགས་བདུན་ཕུལ་ཏེ།
སྔ་མ་བཞིན་དུ་བདག་གི་ལྷའི་གཟུགས་བསམས་ལ་གཞག་སྟེ།
དེ་བཞིན་དུ་སྲེག་བླུགས་ཕུལ་ལ་ཆོ་ག་ལས་བྱུང་བའི་རྫས་རྣམས་སྦྱིན་སྲེག་བྱའོ།། 
མཇུག་ཏུ་ཡང་བྱང་ཆུབ་ཀྱི་སེམས་བསྒོམ་པ་ལ་སོགས་པའི་ཆོ་ག་དེ་བཞིན་དུ་བྱའོ།། 
ཆོ་ག་འདི་ཡང་དཀྱིལ་འཁོར་གྱི་ཡོ་བྱད་ཐམས་ཅད་དམར་པོར་བྱའོ།། 
མེའི་གནས་ཀྱང་དུས་གསུམ་དུ་ཙནྡན་དམར་པོས་བྱུག་ཅིང་མེ་ཏོག་དམར་པོ་སིལ་མས་དགྲམ་མོ།། 
དཔལ་ལྡན་གོས་ནི་དམར་པོ་བགོས།། 
བྱུག་སྤོས་ཕྲེང་བ་དམར་པོས་བརྒྱན།། 
སྲད་བུ་དམར་པོ་སེ་རལ་ཐོགས།། 
བྱང་ཆུབ་སེམས་ཀྱི་བྱེ་བྲག་ཤེས།། 
ཟས་སུ་སྲན་ཆུང་ཅི་ཚེ་ཟ།། 
ཡང་ན་ཟས་སུ་ཤིང་ཏོག་ཟ།། 
དགའ་ཞིང་འཛུམ་མུལ་མི་སྨྲ་ཐུབ།། 
སེམས་དང་སེམས་ནི་རྗེས་སུ་སྦྱོར།། 
རྟག་ཏུ་བཟླས་དང་སྦྱིན་སྲེག་བྱེད།། 
ལྷ་ཡི་གཟུགས་ནི་སེམས་པ་ཡི།། 
མི་ཡིས་དབང་དུ་བྱ་བ་ཡི།། 
དངོས་གྲུབ་མ་ལུས་བརྩམ་པར་བྱ།། 
གང་ཞིག་ཆོ་ག་འདི་ཡིས་སུ།། 
ཆོ་ག་ཤེས་པས་ལས་བརྩམས་ན།། 
གཟི་བརྗིད་ཅན་ནམ་དེ་ཡི་བུ།། 
ཟླ་བ་གཅིག་གིས་དབང་དུ་འགྱུར།། 
སྦྱིན་སྲེག་ཟླ་བ་གཉིས་བྱས་ན།། 
ཕྱག་བརྙན་ཕོ་མོས་གནོད་སྦྱིན་མ།། 
དེ་བཞིན་ས་འོག་བུ་མོ་དག།
སྔགས་པས་མྱུར་དུ་ཁུགས་པར་འགྱུར།། 
འདི་ནི་རེ་ཞིག་མདོར་བསྡུས་ཏེ།། 
དབང་གི་སྦྱིན་སྲེག་བསྒྲགས་པ་ཡིན།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
དབང་དུ་བྱ་བའི་སྦྱིན་སྲེག་གི་ཆོ་ག་རིམ་པར་ཕྱེ་བའོ།།།། 
ད་ནི་དྲག་ཤུལ་སྤྱོད་པ་ཡི།། 
ཆོ་ག་མ་ལུས་བཤད་པར་བྱ།། 
གནོད་སྦྱིན་ལྟོ་འཕྱེ་ཡི་དགས་གཏུམ།། 
ལྷ་མིན་དྲི་ཟ་མི་འམ་ཅི།། 
སེམས་ཅན་གནོད་དགའ་སྡང་བ་དང་།། 
དེ་བཞིན་བགེགས་དང་ལོག་འདྲེན་དང་།། 
འབྱུང་པོ་མ་མོ་སྲིན་པོ་དང་།། 
མཁའ་འགྲོ་དང་ནི་ལུས་སྲུལ་དང་།། 
མི་ཡང་རྒྱགས་དྲེགས་མཐུ་ལྡན་ཞིང་།། 
དྲག་པོའི་ལས་བྱེད་སྡང་བའང་རུང་།། 
དེ་དག་འདུལ་ཕྱིར་སྔགས་ཤེས་པས།། 
དྲག་ཤུལ་ལས་ནི་བརྩམ་པར་བྱ།། 
ཉེས་པ་ཆུང་ངུ་དག་ལ་ནི།། 
དྲག་པོའི་ཆོ་ག་མི་བརྩམ་མོ།། 
གྲོང་གི་ལྷོ་ཡི་ཕྱོགས་སུ་ནི།། 
སྡོམ་བརྩོན་ས་གཞི་ནག་པོ་ལ།། 
དུར་ཁྲོད་དབེན་པའང་དགོན་པ་འམ།། 
སྐྱེད་མོས་ཚལ་རྙིང་ཞི་གནས་སུ།། 
མར་གྱི་ངོ་ཡི་ཚེས་བརྒྱད་དམ།། 
ཡང་ན་ཚེས་ནི་བཅུ་བཞི་ལ།། 
གཟའ་ནི་སྤེན་པ་མིག་དམར་དང་།། 
རྒྱུ་སྐར་རླུང་ལས་བྱུང་བ་དང་།། 
མེ་བཞི་དང་ནི་ནག་པ་དང་།། 
ཐ་སྐར་དང་ནི་དེ་བཞིན་དབོ།། 
ནབ་སོ་དང་ནི་ས་རི་དང་།། 
རྒྱུ་སྐར་དེ་དག་དྲག་པོ་སྟེ།། 
དེ་དག་གང་ཡང་རུང་བ་ལ།། 
སྔགས་པ་གཤིན་རྗེ་བཞིན་ཁྲོས་པས།། 
དགྲ་ཡི་སྲོག་ནི་གཅོད་བྱེད་པའི།། 
དཀྱིལ་འཁོར་འཇིགས་པ་བྲི་བར་བྱ།། 
སྔགས་པ་བདག་ཉིད་རང་གི་རྒྱས།། 
རྡོ་རྗེ་སེམས་དཔར་བྱིན་བརླབས་ཏེ།། 
སྔགས་ལ་འཇིགས་པ་མེད་པ་ཡིས།། 
ས་གཞི་སྔ་མ་བཞིན་དུ་སྦྱང་།། 
དེ་ནས་མི་གཡོ་མཐུ་ཆེན་གྱིས།། 
ཡོངས་སུ་གཟུང་ལ་སོགས་བྱས་ནས།། 
རང་གི་ཡི་གེའི་ཕྱག་རྒྱ་ཡིས།། 
དེ་ནས་རྣམ་སྣང་མཛད་དུ་བྱ།། 
བུ་མོ་གཞོན་ནུས་བཀལ་བ་ཡི།། 
སྲད་བུ་སྔོན་པོ་དེར་བླངས་ནས།། 
དཀྱིལ་འཁོར་ནན་ཏན་ཐིག་གདབ་པ།། 
གྲུ་གསུམ་ཕྱི་རོལ་ཟླུམ་པོར་བྱ།། 
ཁྲུ་བཞི་ཁྲུ་ལྔ་ཁྲུ་བརྒྱད་དམ།། 
དེ་བཞིན་བཅུ་གཉིས་ཁྲུ་བཅུ་དྲུག།
ཅི་ལྟར་ལས་ཀྱི་རྗེས་མཐུན་པར།། 
མཁས་པས་ཚད་ནི་བརྟག་པར་བྱ།། 
དེ་ནས་དུར་ཁྲོད་ཐལ་བའམ།། 
མཁས་པས་ཚོན་རྩི་ནག་པོ་ལ།། 
ཡི་གེ་ཧ་ནི་དེར་བཞག་པ།། 
མེ་ལྕེ་འབར་བའི་ཕྲེང་བ་འཕྲོ།། 
དུས་མཐའི་མེ་ལ་འཇིགས་པའི་གཟུགས།། 
དབྱར་གྱི་ཆར་སྤྲིན་འདྲ་བའི་མདོག།
ཁ་ནི་མཆེ་བ་གཙིགས་པ་ལ།། 
ལག་ན་རྡོ་རྗེ་ཅོད་པན་ཅན།། 
བདུད་ཀྱི་སྡེ་ནི་ཐམས་ཅད་དང་།། 
སྡང་བ་ཐམས་ཅད་སྡིགས་བྱེད་པ།། 
ཚོན་ལ་མཁས་པས་ཚོན་དེ་དག།
དེ་འདྲའི་ཡི་གེ་བཞག་ནས་ནི།། 
ཤེས་རབ་ཅན་གྱིས་དཀྱིལ་འཁོར་བྲི།། 
བ་དན་མང་པོ་མཚན་མས་མཚན།། 
རྟ་བབས་དང་ནི་སྒོ་ཁྱུད་བཅས།། 
སྒོ་ཡི་ཆ་ནི་ལེགས་པར་ཕྱེ།། 
ལྷ་ཡི་གཙོ་བོ་གཞག་པ་ནི།། 
སྔ་མ་བཞིན་དུ་བརྟག་པར་བྱ།། 
བྱང་ཕྱོགས་སྒོ་ནི་ཕྱེ་ནས་སུ།། 
ལྷག་མའི་སྒོ་རྣམས་གཅད་པར་བྱ།། 
དེ་ནས་འཕགས་པ་ནམ་མཁའི་སྙིང་པོའི་གནས་སུ་ཁྲོ་བོའི་རྒྱལ་པོ་གཤིན་རྗེའི་གཤེད་གསལ་ཤིང་གི་ཕྱག་རྒྱར་བྲིའོ།། 
མཛོད་སྤུའི་གནས་སུ་ཁྲོ་བོའི་རྒྱལ་པོ་འཕགས་པ་གཞན་གྱིས་མི་ཐུབ་པ་ཞེས་བྱ་བར་རྡོ་རྗེ་དང་དགྲ་སྟའི་ཕྱག་རྒྱར་བྲིའོ།། 
མཐུ་ཆེན་ཐོབ་དང་འཕགས་མ་ཁྲོ་གཉེར་ཅན་དང་འཕགས་མ་སྒྲོལ་མའི་གནས་རྣམས་སུ།
དོན་ཡོད་པའི་ཞགས་པ་དང་རལ་པ་གཅིག་མ་དང་།
རྟ་མགྲིན་རྣམས་ཞགས་པ་དང་དགྲ་སྟ་དང་རྡོ་རྗེ་བེ་ཅོན་གྱི་ཕྱག་རྒྱ་རྣམས་སུ་གོ་རིམས་བཞིན་དུ་གཞག་པར་བྱའོ།། 
གནོད་མཛེས་ཀྱི་གནས་སུ་ཁྲོ་ཟླ་གཙོ་བོའི་རྡོ་རྗེའི་ཕྱག་རྒྱར་གཞག་གོ།། 
འཕགས་པ་མི་གཡོ་བ་ཡང་བེ་ཅོན་གྱི་ཕྱག་རྒྱར་གཞག་གོ།། 
སྒོ་དྲུང་དུ་ནི་གདུལ་དཀའ་དང་མངོན་དུ་ཕྱོགས་གཉིས་བེ་ཅོན་གྱི་ཕྱག་རྒྱར་གཞག་གོ།། 
གནས་གཙང་མ་པ་རྣམས་ཀྱི་གནས་སུ།
གཤིན་རྗེའི་འཆི་བདག་དང་དུས་མཚན་མོ་དང་ལྷན་ཅིག་ཏུ་གཞག་གོ།། 
བདེན་བྲལ་ཡང་རལ་གྲིའི་ཕྱག་རྒྱར་གཞག་གོ།། 
འཁོར་སའི་ནང་དུ་མེའི་ཐབ་ཁུང་སྒོ་ལ་ཕྱོགས་པར་བྱའོ།། 
དཀྱིལ་འཁོར་གྱི་ཕྱི་རོལ་ཁོ་ར་ཁོར་ཡུག་ཏུ་བ་དན་རྣམས་བྲིའོ།། 
མེའི་ཐབ་ཁུང་ནི་དབང་གི་ལས་ཀྱི་མེའི་ཐབ་ཁུང་བཞིན་དུ་བྱས་ཏེ།
བྱེ་བྲག་ཏུ་ཕྱི་རོལ་གྱི་མུ་རན་ཟླུམ་པོར་བྱས་ལ་བ་དན་མང་པོས་མཚན་པར་བྱའོ།། 
དཀྱིལ་འཁོར་ཀྱི་ལྷ་རྣམས་སྔ་མ་བཞིན་དུ་སོ་སོའི་གཟུགས་བསམས་ཏེ་མཆོད་པའི་ཆོ་ག་བྱའོ།། 
དེ་ནས་ལྷ་རྣམས་ཅི་ལྟ་བ་བཞིན་མཆོད་ནས་བདག་ཕྱག་ན་རྡོ་རྗེར་བྱིན་གྱིས་བརླབས་ལ་ཕྱི་རོལ་དུ་ཕྱོགས་ཀྱི་གཏོར་མ་སྔ་མ་བཞིན་དུ་སྦྱིན་ནོ།། 
དེ་ལ་བྱུག་སྤོས་ལ་སོགས་པའི་ཁྱད་པར་ནི་ཙནྡན་དམར་པོ་དང་དུ་རུ་སྐ་སོལ་བ་དང་བསྲེས་པའི་བྱུག་སྤོས་ནག་པོ་དབུལ་ལོ།། 
མེ་ཏོག་ཨུཏྤལ་མཐིང་ག་དང་།
ཨ་པ་རཱ་ཛི་ཏ་མཐིང་ག་འམ།
གཞན་ཡང་མེ་ཏོག་སྔོན་པོ་རྣམས་དབུལ་ལོ།། 
བདུག་སྤོས་ནི་སྲ་རྩི་པོག་བུ་རམ་དང་སྦྱར་བ་དབུལ་ལོ།། 
མར་མེ་ནི་ཡུངས་མར་ཚ་བ་སྙིང་པོ་སྔོན་པོ་ཅན་མར་མེའི་སྣོད་ནག་པོའི་ནང་དུ་དབུལ་ལོ།། 
བཤོས་ནི་ཀྲི་སར་དང་གཞན་ཡང་ཚ་བ་དང་།
ཁ་བ་ལ་སོགས་པ་བཟའ་བ་དང་ཚོད་མ་ཁ་དོག་ནག་པོ་རྣམས་དབུལ་ལོ།། 
སྲན་ཆན་དང་ཀྲི་ས་ར་དང་ཤ་དང་ཉ་བཙོས་པ་དང་རྗེན་པ་རྣམས་ཕྱོགས་ཀྱི་གཏོར་མར་སྦྱིན་ནོ།། 
གཏོར་མའི་ཆོ་ག་ཅི་ལྟ་བ་བཞིན་དུ་བྱས་ནས་གདོལ་པའི་ཁྱིམ་མམ་དུར་ཁྲོད་ནས་མེ་བླངས་ཏེ་ཁྲོ་བོའི་རྒྱལ་པོས་བསང་གཏོར་བྱས་ལ།
དུར་ཁྲོད་ཀྱི་ཤིང་ངམ།
ཤིང་བ་ལ་ཏ་ཀའམ།
བ་རུ་རའི་ཤིང་གིས་མེ་སྤར་ལ།
བདག་ཉིད་རྣམ་པར་སྣང་མཛད་ཆེན་པོར་བྱིན་གྱིས་བརླབས་ཏེ་མེའི་ཐབ་ཁུང་གི་ཞབས་སུ་རླུང་གི་དཀྱིལ་འཁོར་བསམས་ལ་དེར་ཡི་གེ་ཧཱུྃ་གཞག་གོ།
ཡི་གེ་ཧཱུྃ་དེ་ལས་མེའི་གཟུགས་སུ་གྱུར་པར་བསམས་པ་ནི་ཁ་དོག་ནག་པོ་ཤིན་ཏུ་མི་བཟད་པ།
མིག་གསུམ་པ།
གདོང་བཞི་པ་མི་གཡོ་བ་དུད་ཁའོ།། 
བལྟ་དཀའ་བ།
ཁམ་པ་པོ།
ཐོར་ཚུགས་དུད་ཁ་ཅན།
ཆར་སྤྲིན་སྔོན་པོ་ལྟ་བུའི་འོད་ཟེར་ཅན།
གསུས་པོ་ཆེ་གོས་སྔོན་པོ་གྱོན་ལ་སྲད་བུ་སྔོན་པོ་སེ་རལ་ཁར་ཐོགས་པ།
ཁ་ནས་མཆེ་བ་བཞི་གཙིགས་པ་ཁྲོ་བ་དང་བཅས་ཤིང་ཁ་གདངས་པ།
ལག་ན་རལ་གྲི་དང་ཞགས་པ་དང་བེ་ཅོན་དང་རིལ་བ་སྤྱི་བླུགས་ཐོགས་པ་སྙིང་ག་སུམ་མདོའི་རིས་མཚན་ཅན།
ཡི་གེ་རས་མཚན་པ།
གདོང་ཁྲོ་གཉེར་བསྙེར་བ།
ཧཱུྃ་ཞེས་བྱ་བ་དང་བཅས་པ་འབར་བ་གནག་ཅིང་རྩུབ་པ་ཟངས་ལྟ་བུའི་འོད་ཟེར་འཕྲོ་བའི་ཕྲེང་བ་ཅན།
འཇིག་པའི་དུས་མངོན་དུ་བྱུང་བ་བཞིན་དུ་འདུག་པ་དེ་ལྟ་བུའི་མེ་བསམས་ནས་བསང་གཏོར་བྱས་ཏེ།
བྱུག་སྤོས་ལ་སོགས་པ་རང་གི་རིག་སྔགས་ཀྱིས་སྦྱིན་ནོ།། 
ཨོཾ་ཨགྣ་ཡེ་ཛཱ་ཧི་ཏྲད་ཊ་ཧཱུྃ་ཕཊ།
དེ་ནས་ཡུངས་མར་ཚ་བ་དང་སྦྱར་བའི་ཀྲི་ས་རའི་སྲེག་བླུགས་གསུམ་སྦྱིན་ལ།
དུག་དང་ཁྲག་དང་སྐེ་ཚེའི་སྲེག་བླུགས་བདུན་སྦྱིན་ནོ།། 
ཡང་ན་ཤིང་བྷ་ལ་ཏ་དང་།
བ་རུ་རའི་ཤིང་གི་ཡམ་སྲེག་ཤིང་རྩེ་མོ་རྣོན་པོར་གཞོགས་པ་ཡུངས་མར་ཚ་བ་དང་སྐེ་ཚེར་སྨྱུགས་པ་སྦྱིན་ནོ།། 
དེ་ནས་དཀྱིལ་འཁོར་གྱི་བདག་པོ་ལ་སོགས་པའི་ལྷ་རྣམས་སྔ་མ་བཞིན་དུ་བསམས་ཏེ་རྫས་དེ་དག་ཉིད་ལས་རང་གི་རིག་པས་སྲེག་བླུགས་དབུལ་ལོ།། 
དེ་ནས་རང་གི་ལྷ་སྔ་མ་བཞིན་དུ་བསམས་ཏེ་བཞག་ལ།
རང་གི་རིག་པ་ལས་བྱུང་བའི་རྫས་ཅི་ལྟ་བ་བཞིན་དུ།
མཛུབ་མོ་དང་མཐེ་བོས་གཟུང་སྟེ་ཁྲོ་བ་དང་བཅས་པར་གསང་སྔགས་ཟློས་ཤིང་།
ཕཊ་དང་བཅས་པར་ཅི་སྲིད་འདོད་པ་དེ་སྲིད་དུ་སྲེག་བླུགས་དབུལ་ལོ།། 
དེ་ནས་སྔ་མ་བཞིན་དུ་བྱང་ཆུབ་ཀྱི་སེམས་བསྒོམ་པ་ལ་སོགས་པས་ངལ་བསོ་བར་བྱའོ།། 
སྔགས་པ་གང་ཞིག་འདི་ལྟ་བུའི།། 
རབ་ཏུ་དྲག་པོའི་ལས་བྱེད་པ།། 
དེ་ནི་སུམ་ཅུ་རྩ་གསུམ་གྱི།། 
གནས་ཀྱང་རྩ་མཆོག་བཞིན་དུ་སྲེག།
འདིར་ཡང་ཆོ་ག་འདི་ལྟར་བྱའོ།། 
དཔལ་ལྡན་གོས་ནི་སྔོན་པོ་བགོས།། 
བྱུག་སྤོས་ཕྲེང་བ་སྔོན་པོས་བརྒྱན།། 
སྲད་བུ་སྔོན་པོ་སེ་རལ་ཐོགས།། 
བྱང་ཆུབ་སེམས་ལ་རྟག་ཏུ་གཞོལ།། 
ཚ་དང་ཁ་དང་བསྐ་བ་དང་།། 
ཀྲི་ས་ར་ཡི་ཁ་ཟས་བཟའ།། 
ལྷ་རྣམས་དགོད་པའི་དོན་ལ་མཁས།། 
གཙང་ཞིང་མཆོག་ཏུ་ཚུལ་ཁྲིམས་ལྡན།། 
སྤྲོ་བ་ཆེ་ཞིང་དཔའ་སྙིང་ཅན།། 
ཁྲོས་པ་འཇིག་རྟེན་མཐར་བྱེད་བཞིན།། 
ལྷོ་ཕྱོགས་ཁ་བལྟས་མི་སྨྲ་ཞིང་།། 
འདུག་པའི་ཐབས་ནི་ཙོག་བུར་འདུག།
སྦྱིན་སྲེག་བཟླས་ལ་རྟག་ཏུ་འབད།། 
བསྲུང་དང་བསྐྱབ་པ་དག་ལ་མཁས།། 
མཚན་མོ་སྦྱིན་སྲེག་བྱེད་པ་ཡིས།། 
དྲག་ཤུལ་སྤྱད་པ་བརྩམ་པར་བྱ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས།
དྲག་ཤུལ་སྤྱད་པའི་སྦྱིན་སྲེག་གི་ཆོ་ག་རིམ་པར་ཕྱེ་བའོ།།།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས།། 
བྱང་ཆུབ་སེམས་དཔའི་སྤྱད་པ་སྤྱོད་པ་པ་རྣམས་ལ།
སྟོང་པ་ཉིད་གཉིས་སུ་མེད་པའི་སྤྱོད་ཡུལ།
རྟེན་ཅིང་འབྲེལ་པར་འབྱུང་བའི་སྙིང་པོ་རྣམ་པར་མི་རྟོག་པའི་ཡེ་ཤེས་འཐོབ་པའི་རྒྱུ།
སྤྲོས་པ་ཐམས་ཅད་དང་བྲལ་བ་གསལ་ཞིང་དག་པ།
ཡིད་ཀྱིས་བསྒྲུབས་པ།
ཡོངས་སུ་རྫོགས་པ།
ཡོངས་སུ་རྫོགས་པར་བྱེད་པ།
ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་ཆོས་བཤད་དོ།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་སྤྱན་རས་གཟིགས་དབང་ཕྱུག།
དེའི་ཚེ་ཐམས་ཅད་མཁྱེན་པའི་ཡེ་ཤེས་ཀྱི་ཏིང་ངེ་འཛིན་ལ་སྙོམས་པར་ཞུགས་ནས་གསང་བ་པའི་བདག་པོ་ཕྱག་ན་རྡོ་རྗེ་ལ་སྨྲས་པ།
གསང་བ་པའི་བདག་པོ།། 
ཐམས་ཅད་མཁྱེན་པའི་ཡེ་ཤེས་ཀྱི་སྤྱོད་ཡུལ།
སྟོང་པ་ཉིད་ཀྱི་རྗེས་སུ་ཞུགས་པ།
གསང་སྔགས་ཐམས་ཅད་ཀྱི་དངོས་གྲུབ་སྩོལ་བ།
གནས་མེད་པ།
མཚན་ཉིད་མེད་པ།
ངོ་བོ་ཉིད་མེད་པ།
མཚན་གཞི་དང་མཚན་ཉིད་དང་བྲལ་བ།
ཐེག་པ་ཆེན་པོ་ཐོབ་པར་བྱེད་པ།
བདུད་རྩི་སྦྱིན་པ་དེ་སྔགས་ཀྱི་ཚུལ་ལ་རྣམ་པར་གནས་པའི་རྗེས་སུ་ཞུགས་པ་རྣམས་ཀྱིས་ཅི་ལྟར་འཐོབ་པར་འགྱུར།
དེ་སྐད་ཅེས་སྨྲས་པ་དང་།
གསང་བ་པའི་བདག་པོ།། 
ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་གསང་བ་སྟོན་པས་བཅོམ་ལྡན་འདས་རྣམ་པར་སྣང་མཛད་ཀྱི་ཞལ་དུ་བལྟས་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་སེམས་ཅན་ཐམས་ཅད་ཀྱི་སེམས་ཀྱི་རྒྱུད་ལ་ལྟ་བ།
སྙིང་རྗེ་ཆེན་པོ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་དེ་བདག་ལ་འདྲི་ཞིང་མཆིས་ན།
བཅོམ་ལྡན་འདས་འགྲོ་བ་ལ་ཕན་པར་བྱེད་པ།
ཐེག་པ་ཆེན་པོ་ཐོབ་པར་བྱེད་པ།
མཚན་ཉིད་མེད་ཅིང་གཉིས་སུ་མེད་པའི་སྤྱོད་ཡུལ།
གསང་སྔགས་ཐམས་ཅད་ཀྱི་ཚུལ་གྱི་དངོས་གྲུབ་སྩོལ་བ།
རྟེན་ཅིང་འབྲེལ་པར་འབྱུང་བའི་སྙིང་པོའི་ངོ་བོ་ཉིད།
ཆོས་ཀྱི་དབྱིངས་ཀྱི་རྗེས་སུ་ཞུགས་པ།། 
ཕྱོགས་བཅུའི་འཇིག་རྟེན་གྱི་ཁམས་འབྱུང་བར་བྱེད་པ།
སྟོང་པ་ཉིད་ཀྱི་ངོ་བོ་ཉིད་ཀྱི་སྤྱོད་ཡུལ་གྱི་ཆོས་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས།
ཐེག་པ་གསུམ་ཡོངས་སུ་རྫོགས་པར་མཛད་པ།
ཐམས་ཅད་མཁྱེན་པའི་ཡེ་ཤེས་ཐོབ་པར་མཛད་པ།
རྣམ་པར་རྟོག་པ་ཐམས་ཅད་ཀྱི་རྒྱ་མཚོ་ལས་སྒྲོལ་བ།
སེམས་ཅན་ཐམས་ཅད་ལ་དགོངས་པ།
གསང་སྔགས་ཐམས་ཅད་ཀྱི་དངོས་གྲུབ་སྩོལ་བ།
བགེགས་ཐམས་ཅད་སྐྲག་པར་མཛད་པ།
འབྱུང་པོ་ཐམས་ཅད་འགུགས་པ།
བྱང་ཆུབ་སེམས་དཔའ་ཐམས་ཅད་ཀྱི་སྙིང་པོ་བསམ་གྱིས་མི་ཁྱབ་པ།
གཟུགས་མེད་པ།
སྒྲ་མེད་པ།
དྲི་མེད་པ།
རོ་མེད་པ།
རེག་མེད་པ།
གནས་མེད་པ།
ཡིད་མེད་པ།
རྣམ་པར་ཤེས་པ་མེད་པ།
ཡི་གེ་མེད་པ།
སྤྱོད་ཡུལ་མེད་པ།
བརྗོད་དུ་མེད་པ།
སྤྲོས་པ་མེད་པ།
མ་འདྲེས་པས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
ཆོས་གང་རྒྱུས་བྱུང་དེའི་རྒྱུ་དང་།། 
དེ་རྣམས་ཀྱི་ནི་འགོག་པ་ཡང་།། 
གང་ཡིན་དེ་བཞིན་གཤེགས་པས་གསུངས།། 
དེ་སྐད་གསུངས་ནས་དགེ་སྦྱོང་ཆེ།། 
གཞན་དབང་ཡོད་པ་མ་ཡིན་ཕྱིར།། 
གྲུབ་པ་ཡང་ནི་གཞན་དུ་གྱུར།། 
གཉིས་པོ་ཡོད་པ་མ་ཡིན་ཏེ།། 
རྣམ་ཤེས་བརྒྱད་པོ་དེ་གཉིས་མཚན།། 
དེ་ནས་འཁོར་མང་པོ་འདུས་པ་དེ་རྣམས།
སོ་སོའི་ཡེ་ཤེས་མངོན་པར་འདུས་བྱས་པའི་རྫུ་འཕྲུལ་གྱི་མཐུས།
བསམ་པ་ཐ་དད་པ་དང་།
བློ་གྲོས་ཐ་དད་པས་ཚིགས་སུ་བཅད་པ་གཉིས་གསུངས་པའི་དོན་ཅི་ལྟར་རྗེས་སུ་མཐུན་པར་ཁོང་དུ་ཆུད་ནས་བྱང་ཆུབ་སེམས་དཔའ་དེ་རྣམས་ཀྱིས་བཅོམ་ལྡན་འདས་ལ་ལེགས་སོ་ལེགས་སོ་ཞེས་གསོལ་ནས་ལེགས་པར་ཕུལ་ལོ།། 
གསང་སྔགས་ཚུལ་ལ་ལེགས་གནས་གང་།། 
རྫོགས་སངས་རྒྱས་ཀྱིས་བསྔགས་པ་ཡི།། 
ཡང་དག་ཉིད་འདི་སྒོམ་འགྱུར་བ།། 
དེ་དག་སངས་རྒྱས་ཉིད་དུ་འགྱུར།། 
དེ་ནས་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་བཅོམ་ལྡན་འདས་རྣམ་པར་སྣང་མཛད་ཀྱི་བྱིན་གྱིས་བརླབས་ཀྱིས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
ཟློས་པ་རྣམ་རྟོག་ལས་འདས་པའི།། 
མ་འདྲེས་སེམས་ནི་ཉིད་ཀྱིས་སུ།། 
དངོས་གྲུབ་ཀྱང་ནི་འཐོབ་འགྱུར་ན།། 
འདུས་བྱས་ཆོས་ལྟ་སྨོས་ཅི་འཚལ།། 
གང་གིས་རྟ་དང་འདྲ་བའི་སེམས།། 
མཉམ་པར་གཞག་པས་བཏུལ་ནས་སུ།། 
བྱམས་དང་སྙིང་རྗེ་བརྟན་བྱས་ན།། 
དངོས་གྲུབ་བརྟན་པ་མོད་ལ་འཐོབ།། 
ཆོས་རྣམས་རྟག་ཏུ་མ་སྐྱེས་པ།། 
དེ་ཡི་ས་བོན་ཨ་ཡི་མཆོག།
རྒྱལ་བ་དམ་པ་རྣམས་ཀྱིས་གསུངས།། 
ཨ་ནི་སྟོང་པ་ཉིད་ཅེས་བགྱི།། 
ཡི་གེའི་ཕྱི་མོ་ཕྱི་མོ་ཀུན།། 
དེ་བཞིན་འདྲེན་ལྡན་གང་གི་ཕྱིར།། 
མི་འགྱུར་མི་འགྱུར་དང་ལྡན་པ།། 
དེ་ཕྱིར་བསམ་པར་བགྱི་བ་ལགས།། 
ཨ་དང་ཨུ་ཞེས་པ་དང་ནི།། 
རྀ་དང་ལྀ་དང་ཨཾ་མཆོག་སྣང་།། 
ཨ་མཆོག་སྣང་བའི་དམ་པ་སྟེ།། 
འདི་ལས་ཐར་པ་ཐོབ་ཅེས་བཤད།། 
ཀ་ཡི་རིས་དང་ཙ་ཡི་རིས།། 
དེ་བཞིན་ཊ་ཡི་རིས་མཆོག་དང་།། 
ཏ་ཡི་རིས་དང་པ་ཡི་རིས།། 
མཐུན་པའི་སྒྲར་བཅས་ལྔ་དང་ནི།། 
ཡ་ར་ལ་བ་ཤ་ལ་སོགས།། 
ཐམས་ཅད་རྒྱལ་མཆོག་ཡོངས་སུ་རྫོགས།། 
འདི་དག་རྒྱ་ཆེན་དོན་གྱི་མཆོག།
རྣམ་པ་མང་པོའི་དོན་རྣམས་བགྱིད།། 
ཨ་ཞེས་བགྱི་བས་བྱང་ཆུབ་འཐོབ།། 
དེ་བཞིན་ཨི་ནི་འགུགས་པ་སྟེ།། 
ཨུ་ཞེས་བགྱི་བས་གསོད་པ་འགྲུབ།། 
རྀ་ནི་དབང་གི་ལས་ལ་སྟེ།། 
ཨོ་ནི་སྲིན་པོ་འཇོམས་པ་ལགས།། 
ཨཻ་ཞེས་བགྱི་བ་འཆིང་བར་བཞེད།། 
ཨཽ་ནི་ཀླུ་ཡི་སྙིང་པོ་སྟེ།། 
ཀུན་ཀྱང་མཆོག་དང་དམ་པ་ལགས།། 
ཡི་གེ་འདྲེན་པ་ཐམས་ཅད་དང་།། 
ར་དང་ཚེག་དྲག་ལྡན་པ་ནི།། 
ཆོས་ཀྱི་དབྱིངས་དང་རྟག་ལྡན་པར།། 
བསམ་གཏན་བཟླས་བྱས་དངོས་གྲུབ་འཐོབ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་ལ།
ས་བཅུ་རྟོགས་པར་ཁོང་དུ་ཆུད།། 
སེམས་དཔའ་ཆེན་པོ་ལེགས་སོ་ལེགས།། 
བདེར་གཤེགས་ཡང་དག་མི་ཟད་པའི།། 
དེ་ཉིད་ཐམས་ཅད་ཁྱོད་ཀྱིས་བཤད།། 
ལག་ན་རྡོ་རྗེས་སྨྲས་པ་ཡི།། 
རབ་ཏུ་གསང་བ་ཁྱོད་ཀྱིས་རྟོགས།། 
ཞེས་ལེགས་སོ་ཞེས་བྱ་བ་བྱིན་ནོ།། 
དེ་ནས་བཅོམ་ལྡན་འདས་ལ་གསང་བ་པའི་བདག་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
དཔའ་བོ་ཆོས་དབྱིངས་རང་བཞིན་གྱི།། 
འཁོར་ལོ་བསྐོར་བ་རྒྱལ་བའི་མཆོག།
བྱང་ཆུབ་སེམས་ཀྱིས་ལེགས་བསྡམས་ཏེ།། 
འཇིག་རྟེན་དཔའ་བོའི་ཕྱག་རྒྱ་དང་།། 
མི་སྐྱེ་བ་ཡི་ཡི་གེ་ཡིས།། 
དེ་བཞིན་བདག་ཉིད་བསམས་ནས་སུ།། 
སྟོང་པ་གཉིས་སུ་མེད་སྦྱོར་བས།། 
ལས་རྣམས་ཐམས་ཅད་བསྒྲུབ་པར་བྱ།། 
ཆོས་དབྱིངས་རྣམ་པར་དག་པའི་བདག།
ས་བོན་ཡི་གེ་དང་ལྡན་པར།། 
བསམས་ནས་མཉམ་གཞག་དད་པ་ཡིས།། 
བཟླས་ན་དངོས་གྲུབ་ཐོབ་པར་འགྱུར།། 
ཁྲུས་དང་བཤགས་ལ་སོགས་པ་དང་།། 
རབ་ཏུ་དབེན་པར་ལྷུར་ལེན་དང་།། 
ཕྱག་རྒྱ་ཡི་གེ་ཕྲེང་སེམས་པའི།། 
ཟློས་པས་དངོས་གྲུབ་བརྟན་པ་འཐོབ།། 
ཆོས་ཀྱི་དབྱིངས་དང་ལྡན་གྱུར་པ།། 
སྔགས་འདི་རྣམས་ཀྱིས་བསྒྲུབས་ན་ནི།། 
འགྲོ་དང་མི་འགྲོའི་ཁམས་གསུམ་ན།། 
གྲུབ་པར་མི་འགྱུར་དངོས་དེ་མེད།། 
གསང་བ་པའི་བདག་པོ་དེ་ལྟ་བས་ན་བཟླས་བརྗོད་བྱེད་པས་རང་གི་དཀྱིལ་འཁོར་དུ་དབང་བསྐུར་བའི་ཆོ་ག་དེ་ལ་འཁོར་ལོ་བསྐོར་བར་གཞག་པར་བྱའོ།། 
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བྱིན་གྱིས་རློབ་པ་ལས་བསྒོམ་པའི་ཡི་གེ་དགོད་པ་དང་།
དབང་བསྐུར་བ་རྣམ་པར་ཕྱེ་བའོ།།།། 
དེ་ནས་བཅོམ་ལྡན་འདས་ལ།
ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཆོས་ཀྱི་དབྱིངས་བསམ་གྱིས་མི་ཁྱབ་པ།
སེམས་ཀྱིས་ལས་ཡང་དག་པར་འདས་པ་ཉིད་ཀྱིས་མངོན་པར་རྫོགས་པར་སངས་རྒྱས་པ།
བྱང་ཆུབ་སེམས་དཔའ་རྣམས་ལ་ཐབས་སྣ་ཚོགས་ཀྱིས་བསམ་པ་དང་མོས་པ་ཅི་ལྟ་བ་བཞིན་དུ་བཤད་དུ་གསོལ།
བདེ་བར་གཤེགས་པ་བཤད་དུ་གསོལ།
དེ་ལ་རེ་ཞིག་ཐོག་མར་ཆོ་ག་འདིས་སྡིག་པ་སོ་སོར་བཤགས་པར་བྱའོ།། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་ནམ་སྙིང་པོ་བྱང་ཆུབ་ལ་མཆིས་ཀྱི་བར་དུ།
སྐྱེ་བ་ཐོག་མ་དང་ཐ་མ་མ་མཆིས་པའི་འཁོར་བ་ན་འཁོར་བའི་ཚེ།
བདག་གིས་སྡིག་པ་མི་དགེ་བའི་ལས་གང་བགྱིས་པ་དང་།
བགྱིད་དུ་སྩལ་བ་དང་།
རྗེས་སུ་ཡི་རང་བ་དེ་དག་ཐམས་ཅད་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་སོ་སོར་བཤགས་སོ།། 
དེ་ལྟར་ལན་གཉིས་དེ་ལྟར་ལན་གསུམ་དུ་བྱའོ།། 
དེ་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་གསུམ་ལ་སྐྱབས་སུ་འགྲོ་བ་གཟུང་བར་བྱའོ།། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ།
ནམ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ།། 
དེ་བཞིན་གཤེགས་པའི་ཆོས་ཀྱི་སྐུ་ཞི་བ།
བླ་ན་མེད་པ་སོ་སོ་རང་གིས་རིག་པ་ལ་སྐྱབས་སུ་མཆིའོ།། 
ཕྱོགས་བཞིའི་བྱང་ཆུབ་སེམས་དཔའ་ཆེན་པོ་འཕགས་པ་ཕྱིར་མི་ལྡོག་པའི་དགེ་འདུན་ལ་སྐྱབས་སུ་མཆིའོ།། 
དེ་ལྟར་ལན་གཉིས་དེ་ལྟར་ལན་གསུམ་དུ་བྱའོ།། 
དེ་ནས་བདག་དབུལ་བ་ནི།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།། 
བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ནམ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བདག་ཉིད་དུས་ཐམས་ཅད་དུ་ཡོང་ཡེ་དབུལ་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་ལ་ཐུགས་བརྩེ་བའི་སླད་དུ་བདག་བཞེས་སུ་གསོལ།
དེ་ལྟར་ལན་གཉིས་དེ་ལྟར་ལན་གསུམ་དུ་བྱའོ།། 
དེ་ནས་དམ་ཚིག་གི་ཕྱག་རྒྱ་བཅིངས་ལ་གསང་སྔགས་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱན།
ཨ་ས་མེ་ཏྲི་ས་མེ་ས་མ་ཡེ་སྭཱ་ཧཱ།
དེ་ནས་ཆོས་ཀྱི་དབྱིངས་སུ་བྱིན་གྱིས་བརླབ་བོ།། 
ན་མཿ་ས་མནྟ་བུདྡྷཱ་ནཱན།
དྷརྨྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅་ཧྃ།
དེ་ནས་བདག་ཉིད་རྡོ་རྗེ་སེམས་དཔར་བྱིན་གྱིས་བརླབ་བོ།། 
ན་མཿ་ས་མནྟ་བུདྡྷཱ་ནཱན།
བཛྲ་ཨཱཏྨ་ཀོ྅་ཧྃ།
དེ་ནས་བྱང་ཆུབ་ཏུ་སེམས་བསྐྱེད་པར་བྱའོ།། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ།
ནམ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ།
དངོས་པོ་ཐམས་ཅད་དང་བྲལ་བ།
ཕུང་པོ་དང་ཁམས་དང་སྐྱེ་མཆེད་དང་གཟུང་བ་དང་འཛིན་པ་རྣམ་པར་སྤངས་པ།
ཆོས་བདག་མེད་པ་མཉམ་པ་ཉིད་ཀྱི་ཕྱིར་རང་གི་སེམས་གདོད་མ་ནས་མ་སྐྱེས་པ།
སྟོང་པ་ཉིད་ཀྱི་ངོ་བོ་ཉིད་དུ་ཅི་ལྟར་སངས་རྒྱས་བཅོམ་ལྡན་འདས་རྣམས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་བདག་གིས་ཀྱང་བསྐྱེད་དོ།། 
དེ་ལྟར་ལན་གཉིས་ལན་གསུམ་དུ་བྱའོ།། 
དེ་ནས་གང་བའི་ཕྱག་རྒྱ་སྤྱི་བོར་བཅིངས་ལ་དེ་བཞིན་གཤེགས་པའི་འཁོར་ཐམས་ཅད་དུ་སྤོས་དང་མེ་ཏོག་ལ་སོགས་པའི་སྤྲིན་བསམས་ཏེ།
རིག་སྔགས་ཀྱི་རྒྱལ་མོ་འདི་ལན་གསུམ་དུ་བརྗོད་པར་བྱའོ།། 
ན་མཿ་ས་མནྟ་བུདྡྷཱ་ནཱྃ།
ཨ་བྷིསྨ་ཡེ་སྥ་ར་ཎ་ཧི་མཱྃ།
ག་གན་ཁཾ་དྷརྨྨ་དྷཱ་ཏྭཱ་ཀཱ་ཤ་ས་མ་ཏཱ་ཡ་སརྦྦ་ཏ་ཐཱ་ག་ཏ་པ་རི་ཥ་དཱ་མཎྜ་ལེ།
མ་མ་པྲ་ཎི་དྷི་པུཎྱ་ཛྙཱ་ན་བ་ལེ་ན་སརྦྦ་ཏ་ཐཱ་ག་ཏ་བ་ལེ་ན།
དྷརྨ་དྷཱ་ཏྭ་དྷིཥྛ་ན་བ་ལེ་ན་ཙ་སྭཱ་ཧཱ།
གང་བའི་ཕྱག་རྒྱ་ནི་སྤྱི་བོར་པདྨ་ཁ་བྱེ་བ་འདྲ་བར་བྱ་བ་གང་ཡིན་པ་སྟེ།
དེ་ནི་གང་བའི་ཕྱག་རྒྱའི་མཚན་ཉིད་དོ།། 
བཟླས་བརྗོད་ཀྱི་ཆོ་ག་རིམ་པར་ཕྱེ་བའོ།།།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས།
ཆོས་ཀྱི་དབྱིངས་བསམ་གྱིས་མི་ཁྱབ་པ་རྣམ་པར་རོལ་པ་བསྟན་ནས།
ཡང་ཡུལ་བསམ་གྱིས་མི་ཁྱབ་པ་བསྟན་པར་བཞེད་པས།
དབུའི་གཙུག་ཏོར་ནས་ཆོས་ཀྱི་མཛོད་ཅེས་བྱ་བ་སེམས་ཅན་གྱི་ཁམས་མཐའ་ཡས་པའི་སེམས་ཀྱི་ཐིབས་པོ་སྣང་བར་བྱེད་པའི་འོད་ཟེར་གྱི་དྲ་བ་བྱུང་ངོ།། 
དེ་ནས་འོད་ཟེར་ཆེན་པོའི་དྲ་བ་བཀོད་པ་དེ།
དེ་བཞིན་གཤེགས་པའི་བྱིན་གྱིས་བརླབས་པ་རྒྱ་ཆེན་པོ་རྣམ་པར་རོལ་པས་ཆོས་ཀྱི་དབྱིངས་ཀྱི་ཕོ་བྲང་ནམ་མཁའི་ཁམས་ལྟར་རྒྱ་ཆེ་བ་ན་བཞུགས་པའི་དེ་བཞིན་གཤེགས་པ་རྣམས་ལ་བསྐོར་བ་བྱས་ནས།
སེམས་ཅན་ཐམས་ཅད་ཀྱི་འཁོར་ཀྱི་དཀྱིལ་འཁོར་ཐམས་ཅད་དུ་སྣང་བར་བྱས་ཏེ་སེམས་ཅན་གྱི་ཁམས་མ་ལུས་པ་ཡོངས་སུ་བསྐྱབ་པ་ལ་སྦྱར་ནས་སེམས་ཅན་དམྱལ་བ་དང་དུད་འགྲོ་དང་ཡི་དགས་ཀྱི་འགྲོ་བར་སྐྱེས་པ་རྣམས་ཀྱང་ཚིམ་པར་བྱས་ཏེ།
ལྷ་དང་མིའི་འཇིག་རྟེན་རྣམས་ཀྱང་དེ་བཞིན་གཤེགས་པའི་སྙིང་པོ་སྟུག་པོ་བཀོད་པའི་ཁོངས་སུ་གཏོགས་པར་བྱིན་གྱིས་བརླབས་ནས་ཆོས་ཀྱི་དབྱིངས་བསམ་གྱིས་མི་ཁྱབ་པ་ཡང་དེ་བཞིན་གཤེགས་པའི་བསོད་ནམས་ཀྱི་སྟོབས་བྱིན་གྱིས་བརླབས་རྒྱུ་མཐུན་པ་བསམ་གྱིས་མི་ཁྱབ་པས་བྱིན་དུ་བརླབས་ཏེ་ཆོས་ཀྱི་དབྱིངས་ཀྱི་དགོས་པ་མ་རྫོགས་པས་སྙིང་རྗེ་ཆེན་པོའི་སྙིང་པོ་འབྱུང་བའི་མཛོད་ཅེས་བྱ་བ།
སེམས་ཅན་གྱི་ཁམས་མ་ངེས་པ་ཡོངས་སུ་སྐྱོབ་པའི་སྙིང་པོ་དཀྱིལ་འཁོར་གྱི་རྒྱལ་པོ་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་སོ།། 
སྙོམས་པར་ཞུགས་ནས་ཀྱང་ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་དང་མཉམ་པ་སྙེད་ལ་བཀའ་སྩལ་པ།
རིགས་ཀྱི་བུ་དག་སེམས་ཅན་གྱི་ཁམས་མ་ངེས་པ་ཡོངས་སུ་སྐྱོབ་པའི་སྙིང་པོའི་རྒྱལ་པོ་དེ་བཞིན་གཤེགས་པ་ཐམས་ཅད་འབྱུང་བ་ཞེས་བྱ་བ་དཀྱིལ་འཁོར་གང་ལ་རྟེན་ན་བྱང་ཆུབ་སེམས་དཔའ་རྣམས་ཚེགས་ཆུང་ངུས་དེ་བཞིན་གཤེགས་པའི་ས་ཐོབ་པར་འགྱུར་ཞིང་ཆོས་ཀྱི་དབྱིངས་བསམ་གྱིས་མི་ཁྱབ་པ་ཡང་མངོན་སུམ་དུ་བྱེད་པར་འགྱུར་བ་ཡང་ཡོད་དོ།། 
དེ་སྐད་ཅེས་བཀའ་སྩལ་པ་དང་།
ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་དང་མཉམ་པ་དེ་དག་གིས་མགྲིན་གཅིག་ཏུ་སྨྲས་པ།
བཅོམ་ལྡན་འདས་དེའི་དུས་ལ་བབ་ཅིང་བདེ་བར་གཤེགས་པ་དེའི་ཚོད་ལ་བབ་སྟེ་བཅོམ་ལྡན་འདས་ལེགས་ལགས་ཀྱིས།
བཅོམ་ལྡན་འདས་ཀྱིས་བདག་ཅག་ལ་ཐུགས་བརྩེ་བའི་སླད་དུ།
དཀྱིལ་འཁོར་ཆེན་པོ་བཀོད་པ་བྱིན་གྱིས་རློབ་པ་གང་ལགས་པ་དེ་དག་བཤད་དུ་གསོལ།
ཆོས་རྗེ་ཆོས་ཀྱི་དབང་ཕྱུག་སྟེ།། 
ཆོས་ཀྱི་དབང་ཕྱུག་མཐར་བྱེད་བྲལ།། 
ཡེ་ཤེས་ཆེ་མངའ་སྟོན་པ་སྟེ།། 
ས་ཡི་དབང་ཕྱུག་གཅིག་པུ་ལགས།། 
དོན་གྲུབ་ཚོགས་ཀྱང་གྲུབ་པ་སྟེ།། 
ཁུར་ལས་རྒལ་ཞིང་སྲིད་མཐར་ཕྱིན།། 
སྨན་པའི་རྒྱལ་ཆེན་དེ་ཉིད་མཁྱེན།། 
འགག་པ་མི་མངའ་ཆད་མི་མངའ།། 
མཐའ་གཉིས་རྣམ་པར་སྤངས་པ་ལགས།། 
དེ་བཞིན་ཉིད་དང་ཡང་དག་མཐའ།། 
སྤྲོས་མེད་རྟོགས་པར་ཐུགས་སུ་ཆུད།། 
སྐྱབས་དང་གནས་དང་གླིང་དང་ནི།། 
མྱ་ངན་འདས་དང་ཞི་བའང་ལགས།། 
ཐར་པ་རིམས་ནད་མི་མངའ་དག།
རྡུལ་སྐྱོན་དང་ནི་བྲལ་བ་ལགས།། 
བརྗོད་དང་ཀུན་བརྗོད་བྲལ་བ་དེ།། 
དངོས་པོ་ཐམས་ཅད་རྣམ་པར་འཇིག།
དེ་ལྟར་རྡོ་རྗེ་འཛིན་དེ་ཀུན།། 
རྟག་ཏུ་ཡིད་རབ་དགའ་བ་ཡིས།། 
མཚན་ནི་ཡང་དག་བསྒྲགས་བྱས་ནས།། 
རྣམ་པར་འདྲེན་ལ་གསོལ་བ་འདེབས།། 
ཀུན་མཁྱེན་དཔའ་ཆེན་སྙུན་བྲལ་གྱིས།། 
དེ་དག་གིས་གསོལ་ཐུགས་ཆུད་ནས།། 
སྙིང་རྗེ་ཆེན་པོའི་སྙིང་པོ་ནི།། 
འབྱུང་བའི་དཀྱིལ་འཁོར་བཤད་ཅེས་གསུངས།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་དཀྱིལ་འཁོར་འདིའི་མིང་ཅི་ལགས།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་དཀྱིལ་འཁོར་འདིའི་མིང་ནི་སངས་རྒྱས་མེད་པའི་འཇིག་རྟེན་གྱི་ཁམས་རྣམས་སུ་སངས་རྒྱས་འབྱུང་བ་ཀུན་དུ་སྟོན་པའོ།། 
དེ་ནས་ཡང་གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་ནམ་མཁའ་ལྟ་བུའོ་ཞེས་གསུངས་པ་མ་ལགས་སམ།
ནམ་མཁའ་ལ་ནི་སྐྱེ་བ་ཡང་མ་མཆིས་འགག་པ་ཡང་མ་མཆིས་སོ།། 
བཅོམ་ལྡན་འདས་དེ་བཞིན་དུ་དེ་བཞིན་གཤེགས་པ་རྣམས་ལ་ཡང་སྐྱེ་བ་ཡང་མ་མཆིས་འགག་པ་ཡང་མ་མཆིས་ན།
བཅོམ་ལྡན་འདས་དེ་ཅིའི་སླད་དུ་འདི་སྐད་དུ་འདི་ནི་སངས་རྒྱས་མེད་པའི་འཇིག་རྟེན་གྱི་ཁམས་རྣམས་སུ་སངས་རྒྱས་འབྱུང་བ་ཞེས་གསུངས།
བཅོམ་ལྡན་འདས་ཀྱིས་བཀའ་སྩལ་པ།
གསང་བ་པའི་བདག་པོ་གང་གི་ཚེ་སྤྲུལ་པའི་སངས་རྒྱས་ཡོངས་སུ་མྱ་ངན་ལས་འདས་པར་གྱུར་པ་དེའི་ཚེ་འཇིག་རྟེན་གྱི་ཁམས་དེ་དག་ཏུ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་དཀྱིལ་འཁོར་ཆེན་པོ་བཀོད་པ་བྱིན་གྱིས་རློབ་པས་སེམས་ཅན་རྣམས་ཡོངས་སུ་སྨིན་པར་བྱེད་དོ།། 
དེ་སྐད་ཅེས་བཀའ་སྩལ་པ་དང་།
གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་ངོ་མཚར་ལགས་ཏེ།
གང་ན་སེམས་ཅན་འདོད་ཆགས་དང་ཞེ་སྡང་དང་གཏི་མུག་དང་གཡོ་དང་སྒྱུ་དང་ཐེ་ཙོམ་གྱི་བསམ་པ་ཅན་དད་པ་ཐ་དད་པ་རྣམས་ཀྱི་བསམ་པ་ཅི་ལྟ་བ་བཞིན་ཡོངས་སུ་རྫོགས་པར་བགྱིད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི་ཤིན་ཏུ་དཀའ་བ་བགྱིད་པར་རིག་པར་བགྱིའོ།། 
བཅོམ་ལྡན་འདས་ཀྱིས་བཀའ་སྩལ་པ།
ལག་ན་རྡོ་རྗེ་རིགས་ཀྱི་བུ་དེ་དག་ནི་སངས་རྒྱས་གཅིག་ལ་བསྙེན་བཀུར་བྱས་པ་མ་ཡིན་གྱིས་རིགས་ཀྱི་བུ་དེ་དག་གིས་ནི་སངས་རྒྱས་མང་པོ་ལ་དགེ་བའི་རྩ་བ་བསྐྲུན་པར་རིག་པར་བྱའོ།། 
ཆོས་སྣང་བའི་སྒོ་གསུམ་གྱིས་ཀྱང་ངེས་པར་བྱུང་བ་ཡིན་ཏེ་གསུམ་གང་ཞེ་ན་འདི་ལྟ་སྟེ།
སྙིང་རྗེ་ཆེན་པོའི་ཚུལ་གྱི་སྒོ་སྣང་བའི་ཚུལ་དང་ཆོས་ཟབ་མོའི་ཚུལ་གྱི་སྒོ་སྣང་བའི་ཚུལ་དང་དེ་བཞིན་གཤེགས་པ་ལ་མཆོད་པ་དང་བཀུར་སྟི་བྱེད་པའི་ཚུལ་ཏེ་རིགས་ཀྱི་བུ་དེ་དག་ནི་ཆོས་སྣང་བའི་ཚུལ་གྱི་སྒོ་འདི་གསུམ་དང་ལྡན་པར་རིག་པར་བྱའོ།། 
དེ་ནས་ཡང་བཅོམ་ལྡན་འདས་ཀྱིས་བྱམས་པ་དང་ཐུགས་རྗེ་ཆེན་པོའི་སྤྱན་གཉིས་ཀྱིས་ཆོས་ཀྱི་དབྱིངས་ཀྱི་ཕོ་བྲང་ཆེན་པོ་ན་གནས་པའི་བྱང་ཆུབ་སེམས་དཔའ་རྣམས་ལ་གཟིགས་ནས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་སློབ་དཔོན་གྱི་མཚན་ཉིད་ཉོན་ཅིག།
དེ་ལ་རེ་ཞིག་སློབ་དཔོན་བྱང་ཆུབ་ཏུ་སེམས་བསྐྱེད་པ་བྱང་ཆུབ་སེམས་དཔའི་བསླབ་པ་ལ་སྤྱོད་པ་བྱང་ཆུབ་སེམས་དཔའི་སྡོམ་པས་བསྡམས་པ་སྙིང་རྗེ་ཅན་དད་པ་ཆེ་བ་ཆོས་ཟབ་མོ་ལ་གནས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལ་མཁས་པ་སྒྱུ་རྩལ་རྣམས་ལ་མཁས་ཤིང་བཟོ་བ་གཙང་ཞིང་བག་ཡོད་པ།
གསང་སྔགས་སྤྱད་པ་དག་དང་ནི།། 
ཕྱག་རྒྱ་དཀྱིལ་འཁོར་ལས་ལ་བསླབས།། 
དཀྱིལ་འཁོར་བྱ་བའི་ལས་བྱ་བར།། 
བླ་མ་ལས་ནི་ལུང་ཐོབ་པ།། 
སངས་རྒྱས་ཆོས་དང་ཚོགས་མཆོག་ལ།། 
གང་ཞིག་ཡིད་གཉིས་མེད་གྱུར་ཅིང་།། 
སེམས་ཅན་ཁམས་ནི་མ་ལུས་པ།། 
ཡོངས་སུ་བསྐྱབ་པའི་ཕྱིར་བརྩོན་པ།། 
མཁས་པ་དེས་ནི་སངས་རྒྱས་ཀྱི།། 
དཀྱིལ་འཁོར་དག་ནི་བྲི་བར་འོས།། 
མཚན་རྣམས་ཐམས་ཅད་ཡོངས་རྫོགས་བརྟན།། 
ཡིད་གཞུངས་པ་ལ་དཔའ་སྙིང་ཅན།། 
བདག་གང་སློབ་མ་རྣམས་ཀྱིའང་རུང་།། 
བགེགས་ནི་ཞི་བར་བྱེད་པར་ནུས།། 
ཡང་དག་བདེན་པའི་དོན་རྟོགས་ལ།། 
གང་གི་མོས་པ་རྒྱ་ཆེ་ཞིང་།། 
བཟོད་དང་ལྡན་ལ་ང་རྒྱལ་མེད།། 
རླབས་པོ་ཆེ་ཡི་ལས་བྱེད་ཅིང་།། 
དེ་ནི་རླབས་པོ་ཆེ་ལ་དད།། 
བྱང་ཆུབ་སེམས་དཔའ་སྐྱོབ་པ་དང་།། 
སངས་རྒྱས་རྣམས་ཀྱི་སྨོན་ལམ་དག།
ཐོས་ནས་ཕྱི་ཕྱིར་དགའ་བ་དང་།། 
རྟག་ཏུ་མགུ་བར་འགྱུར་བ་དང་།། 
གསང་སྔགས་སྤྱོད་ལ་བརྩོན་པ་དང་།། 
བཟླས་བརྗོད་བརྗོད་ལ་གང་འབད་དང་།། 
གཅམ་སྒྱུ་ཐམས་ཅད་མི་སེམས་ལ།། 
འཇིག་རྟེན་ཆོས་ལ་མི་ལྟ་ཞིང་།། 
སྔགས་ལ་གཞོལ་བའི་སྔགས་པ་ནི།། 
ཡོན་ཏན་དེ་ལ་སོགས་ལྡན་ན།། 
སློབ་དཔོན་སྟོན་པས་བཀུར་བ་ཡིན།། 
ཡང་ན་ཆོས་རྣམས་ཐམས་ཅད་ནི།། 
རྣམ་པར་དབེན་ལ་གང་གནས་པ།། 
དེ་ཡང་སངས་རྒྱས་ཐམས་ཅད་ཀྱི།། 
སངས་རྒྱས་འབྱུང་བ་སྟོན་པར་འོས།། 
ཡང་ན་རྫོགས་པའི་སངས་རྒྱས་ཀྱིས།། 
བསྔགས་པའི་དམ་ཚིག་གསུམ་ཤེས་སམ།། 
ཉེས་པ་ཐམས་ཅད་རྣམ་སྤངས་པ།། 
དེ་ལ་གནས་པའི་སྔགས་པ་ནི།། 
ཡོན་ཏན་ཀུན་དང་མི་ལྡན་ཡང་།། 
དེ་ཡང་དཀྱིལ་འཁོར་འདྲི་བར་འོས།། 
དེ་ལྟའི་ཡོན་ཏན་ཀུན་ལྡན་ན།། 
ལས་ཀྱི་ཆོ་ག་མཐོང་བ་ཡིས།། 
འཇིག་རྟེན་པ་ཡི་དཀྱིལ་འཁོར་དང་།། 
འཇིག་རྟེན་འདས་ཀུན་བྱ་བར་འོས།། 
དེ་སློབ་དཔོན་ལ་གཞན་གྱིས་བསྐུལ་ན་སློབ་མ་དོན་དུ་གཉེར་ཞིང་དེ་ལ་དད་པར་ཤེས་ན།
དེ་ལྟར་ཤེས་ནས་སློབ་དཔོན་དེས།། 
ས་གཞི་ལེགས་པར་བརྟག་པར་བྱ།། 
མཚོ་དང་ཀུན་དགའི་སྐྱེད་མོས་ཚལ།། 
རྫིང་བུ་རྣམས་ཀྱིས་ཀུན་བརྒྱན་ཅིང་།། 
འབྲས་བུ་མེ་ཏོག་ལྡན་པ་ཡི།། 
ལྗོན་ཤིང་དེ་བཞིན་ལྡུམ་བུ་དང་།། 
གེལ་པ་དམ་པ་ཉམས་དགའ་བ།། 
འབྲས་བུ་མེ་ཏོག་ལྡན་པ་དང་།། 
ངང་པ་ཁྲུང་ཁྲུང་རྨ་བྱ་དང་།། 
བཞད་དང་ནེ་ཙོ་ཤ་རི་རྣམས།། 
གང་གི་ཡུལ་ན་ཡོད་པ་ཡི།། 
ཡུལ་དེ་ནན་ཏན་བསྐྱེད་དེ་བསྟེན།། 
མེ་ཏོག་འབྲས་བུ་ལྡན་རི་དང་།། 
གཙང་ཞིང་ཡིད་འོང་རྫིང་བུ་དང་།། 
འབབ་ཆུ་ཆུ་ནི་ཞིམ་པོ་དང་།། 
ཆུ་ཀླུང་གཡས་ནས་འཁོར་བ་ཅན།། 
དེར་ནི་སྔགས་པ་བློ་ལྡན་གྱིས།། 
དཀྱིལ་འཁོར་ལོངས་སྤྱོད་འཕེལ་བར་བྲི།། 
ཡུལ་ནི་ཤིན་ཏུ་སྣུམ་པ་དང་།། 
གཙུག་ལག་ཁང་དང་ཁང་པ་དང་།། 
ལྷ་ཡི་གནས་དང་ཕྱུགས་ལྷས་དང་།། 
ཤིང་གཅིག་ལམ་གྱི་བཞི་མདོར་ཡང་།། 
ཞི་བའི་ལས་ལས་ཞི་བ་ཡི།། 
དཀྱིལ་འཁོར་ཤེས་རབ་ཅན་གྱིས་བྲི།། 
ཁང་པ་སྟོང་པའམ་དུར་ཁྲོད་དམ།། 
སྣུམ་མེད་དྲག་པོའི་ལས་ཅན་དང་།། 
ངན་ཅིང་རྩུབ་ལ་འཇིགས་པ་ཅན།། 
དེ་བཞིན་ཚང་ཚིང་མི་བཟད་འཇིགས།། 
དེ་ལ་སོགས་པའི་གནས་རྣམས་སུ།། 
དྲག་པོའི་ལས་ཀྱི་དཀྱིལ་འཁོར་བྲི།། 
དྲག་པོར་དྲག་པོའི་ལས་རྣམས་བྱ།། 
ཞི་བར་ཞི་བའི་ལས་བྱའོ།། 
རྒྱས་པར་རྒྱས་པ་ཉིད་ཡིན་ཏེ།། 
དེ་ནི་རྒྱས་པའི་ཆོ་གའོ།། 
ཡང་ནི་ཡིད་ནི་གང་དག་ཏུ།། 
ངེས་པར་དགའ་བ་སྐྱེ་འགྱུར་བ།། 
ཡུལ་དེར་དཀྱིལ་འཁོར་བྲི་བ་ཡི།། 
ལས་ནི་ལེགས་པར་སྦྱར་བར་བྱ།། 
གང་གི་སེམས་ནི་རྣམ་དག་ཅིང་།། 
ཐེ་ཙོམ་ལ་སོགས་རྣམས་སྤངས་པ།། 
དེ་ལས་ལས་རྣམས་ཐམས་ཅད་ནི།། 
འགྲུབ་པར་འགྱུར་བ་དོགས་པ་མེད།། 
རྣམ་པར་རྟོག་པ་སྤངས་པ་ཡི།། 
རྣམ་པར་མི་རྟོག་བྱང་ཆུབ་ཡིན།། 
དེ་ཡང་རྣམ་རྟོག་སྤངས་པ་ཡིས།། 
ཐོབ་པར་འགྱུར་གྱི་གཞན་གྱིས་མིན།། 
དེ་བས་རྣམ་པ་ཐམས་ཅད་དུ།། 
བློ་ལྡན་ཡིད་གཉིས་སྤངས་ནས་སུ།། 
འཇིག་རྟེན་ཀུན་ལ་ཕན་འདོད་པས།། 
ཤེས་རབ་ཅན་གྱིས་དཀྱིལ་འཁོར་བྲི།། 
ཡུལ་མེད་དུས་ཀྱང་ཡོད་མ་ཡིན།། 
བྱ་བ་མེད་ཅིང་བྱེད་པའང་མེད།། 
ཆོས་རྣམས་དག་ནི་ཐམས་ཅད་ལ།། 
ཆོས་ཉིད་འབའ་ཞིག་ཡོད་པ་ཡིན།། 
བྱིས་པ་མི་ཤེས་པས་བསྒྲིབས་པ།། 
རྒྱུ་དང་རྐྱེན་གྱིས་བརྒྱལ་བས་ན།། 
སྟོང་པའི་ཆོས་ནི་མ་རྟོགས་པས།། 
རྟག་ཏུ་བདུད་ཀྱི་དབང་དུ་གྱུར།། 
དེ་ལྟས་སྟོན་པ་ཡེ་ཤེས་མངའ།། 
སྤྲོས་མེད་རྟོག་པར་མཁྱེན་པ་ཡིས།། 
རྣམ་རྟོག་ཐམས་ཅད་སྤངས་པ་ཡི།། 
ཆོས་ནི་གཞལ་དུ་མེད་པར་བཤད།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་སངས་རྒྱས་ཐམས་ཅད་ཀྱི་རྒྱན་བཀོད་པའི་རྒྱལ་པོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་པ་དང་སྨིན་མཚམས་ནས་སངས་རྒྱས་ཀྱི་ཞིང་ཐམས་ཅད་ཀྱི་རྒྱན་ཞེས་བྱ་བའི་འོད་ཟེར་བྱུང་ངོ།། 
བྱུང་ནས་ཀྱང་ཀུན་ཏུ་སྣང་བར་གྱུར་ཏོ།། 
སངས་རྒྱས་ཀྱི་ཞིང་འདི་ཀུན་ཏུ་སྣང་བར་བྱས་ནས་ཀྱང་གང་གི་རྣམ་པ་དང་ཡོན་ཏན་གྱི་མཐའ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་ཡང་རྟོགས་པར་མི་ནུས་པ་ལྷའི་སྒོ་ཁྱུད་ཀྱིས་རབ་ཏུ་བརྒྱན་པ་དེ་བཞིན་གཤེགས་པའི་རྣམ་པར་སྨིན་པ་ལས་གྱུར་པ།
མེ་ཏོག་གི་གཞིའི་སྙིང་པོ་བཀོད་པའི་རྒྱན་ཅན་འདི་དག་ཐམས་ཅད་ལག་མཐིལ་བཞིན་དུ་མཉམ་པར་གྱུར་ཏོ།། 
དེ་ལྟར་དེ་བཞིན་གཤེགས་པའི་བཀོད་པ་བསམ་གྱིས་མི་ཁྱབ་པ་བྱིན་གྱིས་བརླབས་ནས་འོད་ཟེར་དེ་དག་གསང་བ་པའི་བདག་པོ་ཕྱག་ན་རྡོ་རྗེའི་སྤྱི་བོར་མི་སྣང་བར་གྱུར་ཏོ།། 
འོད་ཟེར་དེ་དག་མི་སྣང་བར་གྱུར་མ་ཐག་ཏུ་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་དཀྱིལ་འཁོར་ཆེན་པོ་བཀོད་པ་བྱིན་གྱིས་རློབ་པ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ལ་བཀའ་སྩལ་པ།
ལག་ན་རྡོ་རྗེ་དཀྱིལ་འཁོར་ཆེན་པོ་བཀོད་པ་བྱིན་གྱིས་རློབ་པ་ཉོན་ཅིག་བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ནས་ཕྱག་ན་རྡོ་རྗེ་བཅོམ་ལྡན་འདས་ལ་ཉན་པ་དང་།
བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ།། 
ལག་ན་རྡོ་རྗེ་དེ་ལ་ཅི་སྐད་དུ་བསྒྲགས་པའི་གནས་རྣམས་སུ་དཀྱིལ་འཁོར་ཀྱི་ཚད་ཁྲུ་གང་པ་ཡན་ཅད་དཔག་ཚད་མན་ཆད་ཀྱི་ཚད་དུ་བྱའོ།། 
དཔག་ཚད་གཅིག་ལས་ལྷག་པར་ནི་མི་བྱའོ།། 
དེ་ལ་ས་གཞི་མཉམ་ལ་འཇམ།། 
བྱུག་སྤོས་དག་གིས་ལེགས་པར་བསྐུས།། 
ཡང་ན་འཇིམ་པ་གཙང་མ་ཡིས།། 
སྔགས་པས་ནན་ཏན་བསྐུ་བར་བྱ།། 
དེ་ནས་ཕུར་བུ་སོར་བརྒྱད་པ་ལ་ལས་ཐམས་ཅད་པའི་གསང་སྔགས་ཀྱིས་བརྒྱ་རྩ་བརྒྱད་བཟླས་ཏེ་གྲྭ་བཞིར་མཉམ་པར་བཏབ་ན་དཀྱིལ་འཁོར་ཀུན་ཏུ་ཅིས་ཀྱང་མི་ཚུགས་པར་བྱིན་གྱིས་བརླབས་པར་འགྱུར་རོ།། 
ན་མཿ་ས་མནྟ་བཛྲཱ་ཎཱན།
ཧཾ་ཀོ་ཊ་ཡ་ས་མེ་མ་ཧཱ་ཙཎྜ་ལི་ཧཱུྃ་ཕཊ།
དེ་ནས་ཕྱི་དེ་ཉིན་དཀྱིལ་འཁོར་གྱི་ཡོ་བྱད་རྣམས་བསགས་ཏེ་སྟ་གོན་བྱས་ལ་ལས་ཐམས་ཅད་ཀྱི་གསང་སྔགས་སམ་འཕགས་པ་མི་གཡོ་བས་བསྲུང་བ་བྱས་ཏེ་དཀྱིལ་འཁོར་གྱི་བྱང་ཕྱོགས་སུ་འཇོག་ཏུ་གཞུག་གོ།། 
ཡང་ན་བྱིན་གྱིས་བརླབས་ལ་བདག་ཉིད་ཀྱིས་གཞག་གོ།། 
དེ་ནས་ཕྱི་དེ་ཉིན་སློབ་མ་རྣམས་གཟུང་བར་བྱ་སྟེ་དད་པ་ཆེ་བ་གཙང་སྦྲ་ཆེ་བ་ཆོས་ལ་འབད་པ་ཆོ་རིགས་བཙུན་པ།
མོས་པ་རྒྱ་ཆེ་བ་གཅིག་གམ་གཉིས་སམ་གསུམ་མམ་ཅི་སྙེད་འདོད་པ་རྣམས་གཟུང་ངོ།། 
ལས་ཐམས་ཅད་པའམ་འཕགས་པ་མི་གཡོ་བའམ་མི་བཟོད་པའི་གསང་སྔགས་ཀྱིས་བུ་མོས་བཀལ་བའི་སྐུད་པའམ།
སྐུད་པ་གཞན་ནམ་ཡང་ན་རྩྭ་ཀུ་ཤ་ཡང་རུང་མདུད་པ་གསུམ་བོར་ལ།
དེ་ནས་སྔགས་ཀྱིས་བརྒྱ་འམ་ནི།། 
ཡང་ན་ལྷག་པར་མངོན་བསྔགས་ཏེ།། 
སློབ་མའི་ལས་རྣམས་འགྲུབ་པའི་ཕྱིར།། 
དཔུང་པ་གཡོན་པར་བཅིང་བར་བྱ།། 
ཨུ་དུམ་བཱ་རའི་སོ་ཤིང་ནི།། 
མེ་ཏོག་དྲི་ལ་སོགས་པས་བསྐུས།། 
ཤིན་ཏུ་བཟང་པོ་བསྲུང་བ་བྱས།། 
སོར་བརྒྱད་ཚད་ལ་རྩེ་གཅིག་པ།། 
བཟང་པོ་ཡིད་དུ་འོང་བ་དག།
དེ་ནས་མཁས་པས་སྦྱིན་པར་བྱ།། 
ཤར་རམ་བྱང་དུ་ཁ་བལྟས་ཏེ།། 
སོ་ཤིང་དག་ནི་བཅའ་བར་བྱ།། 
དེ་ནས་བློ་ལྡན་མི་བཟའ་ཞིང་།། 
དཔྱད་པ་མེད་པར་དོར་བར་བྱ།། 
གང་དུ་ལྷུང་བར་གྱུར་པ་ནི།། 
དེ་བཞིན་དེ་ལས་གྲུབ་པར་འགྱུར།། 
ཤེས་རབ་ཕ་རོལ་ཕྱིན་ལ་སོགས།། 
མདོ་སྡེའི་ཆོས་ནི་ཉན་དུ་གཞུག།
སློབ་མ་སྐྱོ་བར་བྱ་བའི་ཕྱིར།། 
ཆོས་གཏམ་ཤིན་ཏུ་བཟང་པོ་བྱ།། 
གལ་ཏེ་རྨི་ལམ་བཟང་པོའམ།། 
ངན་པ་དག་ནི་མཐོང་གྱུར་ན།། 
བདག་གི་སྐལ་བ་བརྟག་པའི་ཕྱིར།། 
བླ་མ་ལ་ནི་དེ་དག་བསྙད།། 
མཆོད་རྟེན་ཀུན་དགའ་གཙུག་ལག་ཁང་།། 
གླེགས་བམ་དང་ནི་ལྷ་རྣམས་དང་།། 
ཡིད་བཞིན་ནོར་བུ་རིན་ཆེན་གོས།། 
ཡང་ན་མེ་ཏོག་འབྲས་བུ་རྙེད།། 
རལ་གྲི་འཁོར་ལོ་པི་བང་དང་།། 
གྲུབ་པའི་རྫས་ནི་སྣ་ཚོགས་རྣམས།། 
གང་གིས་རྨི་ལམ་ཐོབ་གྱུར་རྨིས།། 
དེ་ཡི་དངོས་གྲུབ་ཡིད་བཞིན་འགྱུར།། 
ཉི་ཟླ་མེ་དང་མཚོན་དག་གམ།། 
དེ་བཞིན་རྒྱ་མཚོ་རྒལ་བ་དང་།། 
གླང་པོ་ཆེ་དག་ཞོན་མཐོང་བ།། 
དེ་ནི་དངོས་གྲུབ་འཐོབ་མི་དཀའ།། 
དེ་ལ་སོགས་པའི་རྨི་ལམ་ནི།། 
བཟང་པོས་འགྲུབ་པ་དམ་པ་བརྟག།
རྨི་ལམ་བཟློག་པ་མི་བཟད་པ།། 
འཇིགས་པ་མཐོང་ན་མི་འགྲུབ་པོ།། 
བོང་བུ་རྔ་མོང་ཁྱི་དང་ནི།། 
ཆུ་བྱ་སྟག་དང་བྱི་ལ་ཝ།། 
མི་ནི་འབྲུ་མར་ལུས་བསྐུས་དང་།། 
གཅེར་བུ་རྩུབ་ལ་མི་སྡུག་པ།། 
དེ་ལ་སོགས་པའི་རྨི་ངན་རྣམས།། 
བློ་ལྡན་མི་ཡིས་སྤང་བར་བྱ།། 
ཡང་ན་དངོས་རྣམས་རྨི་ལམ་དང་།། 
དྲི་ཟའི་གྲོང་ཁྱེར་བཞིན་ཤེས་ནས།། 
བློ་དང་ལྡན་པས་རྨི་ལམ་རྣམས།། 
སྙིང་པོ་མེད་པར་བཤད་པར་བྱ།། 
དེ་ནས་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས།
འདི་ལྟ་བུའི་ཆོས་རྣམས་ལ་དང་པོ་ཉིད་ནས་བློ་བརྟན་པར་འགྱུར་བ་དེའི་རྒྱུ་ནི་གང་རྐྱེན་ནི་གང་ལགས།
བཅོམ་ལྡན་འདས་ཀྱིས་བཀའ་སྩལ་པ།
འདི་ལྟར་རིགས་ཀྱི་བུ་དེ་དག་ནི་སྙིང་རྗེ་ཆེན་པོ་དང་ལྡན་ཞིང་ཆོས་ཐམས་ཅད་ཤིན་ཏུ་ཡོངས་སུ་མྱ་ངན་ལས་འདས་པར་ལྟ་ལ།
སོ་སོའི་སྐྱེ་བོ་རྣམས་ཀྱི་མཚན་ཉིད་ཀྱང་ཕྱིན་ཅི་ལོག་ཅིང་མཚན་ཉིད་དང་བྲལ་བ་གཅིག་ཏུ་ཤེས་ཏེ་དེས་ན་དེ་དག་ཐམས་ཅད་ལ་བློ་བརྟན་ཞིང་ངེས་པ་ཡིན་ནོ།། 
དེ་ནས་ཡང་བཅོམ་ལྡན་འདས་ཀྱིས་ཆོས་ཀྱི་དབྱིངས་བསམ་གྱིས་མི་ཁྱབ་པའི་རྒྱ་ཆེན་པོ་བྱིན་གྱིས་བརླབས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་དཀྱིལ་འཁོར་ཆེན་པོ་བཀོད་པ་བྱིན་གྱིས་རློབ་པ་ཉོན་ཅིག།
དེ་ལ་དང་པོར་སློབ་དཔོན་གྱིས་གཙང་སྦྲ་བྱས་ཏེ་བདེན་བྲལ་གྱི་ཕྱོགས་སུ་གནས་ལ།
དཀྱིལ་འཁོར་གྱི་ས་ལ་རྣམ་པར་དབྱེ་བ་བྱས་ཏེ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་བྱས་ལ་ཆོས་ཀྱི་དབྱིངས་རྣམ་པར་དག་པ་ཡང་དྲན་པར་བྱས་ཏེ་མཐའ་ཡས་པ་རྒྱ་ཆེ་བ་རབ་འབྱམ་བཀོད་པ་བྱིན་གྱིས་རློབ་པ་ལ་བལྟའོ།། 
བལྟས་ནས་ཀྱང་བདག་ཉིད་རྡོ་རྗེ་སེམས་དཔར་བྱིན་གྱིས་བརླབས་ལ་ཚོན་སྣ་ལྔའི་སྲད་བུའམ།
ཡང་ན་མཁས་པས་བློས་ཀྱང་རུང་།། 
ལྷ་ཡི་གནས་རྣམས་ངེས་པ་ནི།། 
ཤེས་རབ་ཅན་གྱིས་རྣམ་པར་དབྱེ།། 
ཀུན་ཏུ་གྲུ་བཞི་ལྷམ་པ་ལ།། 
སྒོ་བཞི་རྟ་བབས་དང་ཡང་བཅས།། 
སྒོ་ཁྱུད་རབ་འབྱམ་རྒྱ་ཆེན་ལྡན།། 
རྣམ་པར་དག་པ་སེམས་ཀྱིས་བྲིས།། 
རིན་ཆེན་ལྔ་ཡི་ཕྱེ་མའམ།། 
ཡང་ན་སཱ་ལུའི་ཕྱེ་མའང་རུང་།། 
ཡང་ན་སྤོས་སམ་ཐལ་བས་ཀྱང་།། 
དཀྱིལ་འཁོར་སྔགས་པས་བྲི་བར་བྱ།། 
གྲུ་བཞི་པ་ལ་སྒོ་བཞི་པ།། 
ནུབ་ཀྱི་སྒོ་ནི་དབྱེ་བར་བྱ།། 
དེ་ནས་རིག་སྔགས་རྒྱལ་མོ་ནི།། 
མི་བཟད་སྲུང་བ་ཆེན་མོ་འམ།། 
ཡང་ན་མི་གཡོ་དྲན་པར་བྱ།། 
རྫོགས་པའི་སངས་རྒྱས་དྲན་བྱས་ནས།། 
བདེན་བྲལ་གྱི་ནི་ཕྱོགས་སུ་འགྲོ།། 
དེ་ནས་སྲད་བུ་བྲེས་ནས་སུ།། 
བསྐོར་བ་བྱས་ཏེ་སླར་ལོག་ནས།། 
དེ་ནས་བློ་དང་ལྡན་པ་ནི།། 
ནུབ་དང་བྱང་གི་ཕྱོགས་སུ་འགྲོ།། 
དེར་ཡང་ཤར་དུ་ཁ་བལྟས་ནས།། 
ཤར་གྱི་ཕྱོགས་སུ་སྲད་བུ་བྲེ།། 
དེ་ལྟར་སྲད་བུ་ཚུལ་ཤེས་པས།། 
རྟག་པར་ཐོག་པ་ཉིད་དུ་བྱ།། 
དེ་ནས་དབུས་སུ་འདུག་ནས་ནི།། 
མགོན་པོ་ངན་སོང་ཀུན་སྤོང་དང་།། 
མི་མཆོག་འོད་དཔག་མེད་པ་དང་།། 
དེ་བཞིན་སྒྲིབ་པ་ཀུན་སེལ་དང་།། 
ཐུབ་པ་མེ་ཏོག་ཀུན་རྒྱས་དང་།། 
རྒྱལ་བ་རྣམ་པར་སྣང་མཛད་དང་།། 
ཐུབ་ཆེན་བདུད་ལས་རྒྱལ་བ་དང་།། 
དེ་བཞིན་མི་འཁྲུགས་ཞེས་བྱ་དང་།། 
སངས་རྒྱས་རྔ་ཡི་སྒྲ་དབྱངས་ཅན།། 
དེ་བཞིན་གཤེགས་པ་རྗེས་དྲན་ནས།། 
དེར་ཡང་དཀའ་ཐུབ་ཅན་གྱིས་ནི།། 
ནན་ཏན་བསྐྱེད་དེ་ཆ་གསུམ་བརྟག།
དེ་ལྟར་ལས་ལ་མཁས་པ་ཡིས།། 
ས་ནི་ལེགས་པར་བརྟགས་ནས་སུ།། 
བྱང་ཆུབ་སེམས་དཔའ་བློ་ལྡན་དང་།། 
སངས་རྒྱས་རྣམས་ཀྱི་ཡུམ་ཡང་བཀླག།
ཡང་ན་ཟབ་མོའི་མདོ་སྡེ་གཞན།། 
ས་རྣམས་གཏན་ལ་འབེབས་པ་བཀླག།
བཀླགས་ནས་བློ་དང་ལྡན་པ་ཡིས།། 
ཀུན་ཏུ་བདུག་སྤོས་བསྐོར་ནས་སུ།། 
རྒྱལ་བ་མཆོག་གི་སྲས་རྣམས་དང་།། 
སངས་རྒྱས་རྣམས་ལ་ཕྱག་བྱས་ནས།། 
སངས་རྒྱས་ཀུན་གྱི་སྐུ་གཟུགས་སམ།། 
ཕྱག་རྒྱ་མཁས་པས་བྲི་བར་བྱ།། 
ཡང་ན་གཞན་ནི་གང་ཡང་རུང་།། 
དེ་དག་ཐམས་ཅད་བྲི་བར་བྱ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་སྦྱོར་བ་གང་དག་དང་ལྡན་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཚེགས་ཆུང་ངུས་སེམས་ཅན་གྱི་ཁམས་མཐའ་ཡས་པ་ཡང་སྲིད་པའི་རྒྱ་མཚོ་ལས་སྒྲོལ་བར་འགྱུར་བ་ཆོས་ཀྱི་དབྱིངས་བསམ་གྱིས་མི་ཁྱབ་པའི་ཚུལ་སྒྲུབ་པའི་སྦྱོར་བ་ཡོད་དོ།། 
དེ་སྐད་ཅེས་བཀའ་སྩལ་པ་དང་།
ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་སྒྲུབ་པའི་གཞི་གང་དང་ལྡན་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཆོ་ག་ཐམས་ཅད་ཡོངས་སུ་རྫོགས་པར་བགྱིད་ཅིང་དེ་བཞིན་གཤེགས་པ་རྣམས་ཀྱང་མཉེས་པར་བགྱིད་པའི་སྒྲུབ་པའི་གཞི་དེ་དག་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་རྣམ་པར་སྣང་མཛད་ཀྱིས་ཆོས་ཀྱི་དབྱིངས་ཀྱི་ཚུལ་རྒྱ་ཆེན་པོ་བྱིན་གྱིས་བརླབས་སྒྲུབ་པའི་གཞི་རྒྱ་ཆེན་པོས་བྱིན་དུ་བརླབས་ནས་སྦྱོར་བ་བཟང་པོ་བཤད་དོ།། 
གསང་བ་པའི་བདག་པོ་དེ་ལས་འཁོར་ལོས་སྒྱུར་བ་ནི་དཀྱིལ་འཁོར་གྱི་ཚད་དཔག་ཚད་གཅིག་ཙམ་བྲི་བར་བྱ་སྟེ་གནས་ཙནྡན་བཟང་པོ་སྦྲུལ་གྱི་སྙིང་པོ་དམ་པ་ལས་བྱས་པའི་ཁང་པ་དྲིལ་བུ་གཡེར་ཀ་ཆེན་པོ་དང་རིན་པོ་ཆེའི་བླ་རེ་བྲེས་པ།
ཨ་ག་རུ་བཟང་པོའི་བདུག་སྤོས་སྣ་ཚོགས་ཀྱིས་བདུགས་པ་འཛམ་བུའི་གསེར་གྱི་སྲད་བུས་བསྐོར་བ་རིན་པོ་ཆེ་སྣ་ཚོགས་ཀྱི་དྲིལ་བུ་གཡེར་ཀའི་དྲ་བས་སྟེང་བརྒྱན་པ་རྔ་སྒྲ་སྙན་པ་སྣ་ཚོགས་ཀྱི་སྒྲ་གྲག་པ།
ཕྱོགས་བཞི་ན་རྟ་བབས་སྣ་ཚོགས་མུ་ཏིག་གི་ཕྲེང་བས་བཏགས་པ་ཚོན་སྣ་ཚོགས་སུ་བཙོས་པའི་གོས་ཀྱིས་བཀླུབས་པ་བཀོད་པ་དང་རྒྱན་སྣ་ཚོགས་ཀྱིས་སྤྲས་པ་རིན་པོ་ཆེའི་སྒྲོན་མ་སྣ་ཚོགས་ཀྱིས་ཀྱང་རྣམ་པར་གསལ་བར་བྱའོ།། 
དེ་ནས་དེ་བཞིན་གཤེགས་པ་འདུས་པའི་ནང་ན་འདུག་བཞིན་དུ་བདག་ཉིད་ཆོས་ཀྱི་དབྱིངས་རྣམ་པར་དག་པའམ་དེའི་རྣམ་པ་ལ་དམིགས་པར་བྱིན་གྱིས་བརླབས་ལ་ཆོས་འབྱུང་བའི་ཕྱག་རྒྱའམ་དམ་ཚིག་གི་ཕྱག་རྒྱ་བཅིངས་ཏེ།
སྟོང་པའི་ངོ་བོ་ཉིད་ཀྱི་རྗེས་སུ་སོང་བ་རྣམས་སངས་རྒྱས་དང་བྱང་ཆུབ་སེམས་དཔའི་སྡོམ་པ་དང་བྱང་ཆུབ་ཀྱི་སེམས་འཛིན་དུ་གཞུག་གོ།། 
དེ་ནས་བླ་ན་མེད་པའི་ཡེ་ཤེས་ཀྱི་མིག་རྣམ་པར་དག་པར་བྱ་བའི་ཕྱིར་དམ་ཚིག་བསྟན་པར་བྱའོ།། 
དེ་ལ་ནང་གི་དཀྱིལ་འཁོར་གྱི་ཕྱག་རྒྱ་ནི་འདི་རྣམས་ཡིན་ནོ།། 
ཤར་ཕྱོགས་སུ་སངས་རྒྱས་ཐམས་ཅད་ཀྱི་ཕྱག་རྒྱ་གྲུ་གསུམ་པ་པདྨའི་སྟེང་ན་འདུག་པར་བྲིའོ།། 
དེའི་གསང་སྔགས་ནི་འདིའོ།། 
ན་མཿ་སརྦྦ་བུདྡྷ་བོ་དྷི་ས་ཏྭཱ་ནཱན།
ཨ་སརྦྦ་ཏྲ་ཎ་ཀི་སྭཱ་ཧཱ།
བཅོམ་ལྡན་འདས་ཀྱི་གཡས་རོལ་དུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཕྱག་རྒྱ་ཡིད་བཞིན་གྱི་ནོར་བུའི་རྒྱལ་མཚན་བྲིའོ།། 
དེའི་གསང་སྔགས་ནི།
ན་མཿ་ས་མནྟ་བུདྡྷ་བོ་དྷི་ས་ཏྭཱ་ནཱན།
ས་མནྟ་ཨ་མྲྀ་ཏེ་ཛྭ་ལ་སྭཱ་ཧཱ།
དེའི་འོག་ཏུ་ཀུན་དུ་བཟང་པོའི་ཕྱག་རྒྱ་རལ་གྲི་དང་གནས་ཀྱི་དཀྱིལ་འཁོར་ཆུང་ངུ་བྲིའོ།། 
གསང་སྔགས་ནི།
ན་མཿ་སརྦྦ་བུདྡྷ་བོ་དྷི་ས་ཏྭཱ་ནཱན།
བཛྲ་རཱ་ཛ་མཱ་ལ་སྭཱ་ཧཱ།
སངས་རྒྱས་ཐམས་ཅད་ཀྱི་ཕྱག་རྒྱའི་གཡོན་རོལ་དུ་ཆོས་ཀྱི་འཁོར་ལོའི་ཕྱག་རྒྱ་བྲིའོ།། 
དེའི་འོག་ཏུ་བཅོམ་ལྡན་འདས་ཤཱཀྱ་ཐུབ་པའི་ཕྱག་རྒྱ་ལྷུང་བཟེད་དང་ཆོས་གོས་བྲིའོ།། 
བཅོམ་ལྡན་འདས་ཀྱི་གཡས་ལོགས་སུ་ནམ་མཁའི་སྤྱན་གྱི་ཕྱག་རྒྱ་ཅན་གཙུག་ཏོར་འདྲ་བ་པདྨའི་སྟེང་དུ་འདུག་པར་བྲིའོ།། 
བཅོམ་ལྡན་འདས་མའི་འོག་ལོགས་སུ་རྡོ་རྗེ་དམ་པ་སྦྱིན་གྱི་ཕྱག་རྒྱ་ཨུཏྤ་ལའི་སྟེང་དུ་རྡོ་རྗེ་གཞག་པ་བྲིའོ།། 
འཕགས་པ་ཀུན་དུ་བཟང་པོའི་བྱང་ཕྱོགས་སུ་བྱམས་པའི་ཕྱག་རྒྱ་རིལ་བ་སྤྱི་བླུགས་བྲིའོ།། 
བཅོམ་ལྡན་འདས་ཀྱི་ནུབ་ཕྱོགས་སུ་སྤྱན་རས་གཟིགས་དབང་ཕྱུག་གི་ཕྱག་རྒྱ་པདྨ་བྲིའོ།། 
བཅོམ་ལྡན་འདས་ཀྱི་བྱང་ཕྱོགས་སུ་མཐའ་ཡས་པ་འཕྲོ་བ་རྒྱ་ཆེན་པོ་མི་གཡོ་བ་རྒྱལ་པོའི་ཕྱག་རྒྱ་བྲིའོ།། 
བྱང་ཆུབ་སེམས་དཔའ་རྣམས་ཀྱི་ལྷོ་ཕྱོགས་སུ་རྡོ་རྗེ་འཛིན་ཐམས་ཅད་ཀྱི་ཕྱག་རྒྱ་བྲིའོ།། 
དེ་ནས་ཕྱི་རོལ་གྱི་དཀྱིལ་འཁོར་ཆ་གསུམ་དུ་བྱས་པ་ལ་འཁོར་སའི་སྣམ་བུ་བོར་ཏེ།
ཤར་ཕྱོགས་སུ་ཕོ་ཉའི་ཚོགས་ཐམས་ཅད་ཀྱི་ཕྱག་རྒྱ་བྲིའོ།། 
དེ་དག་གི་ཤར་ལྷོའི་མཚམས་སུ་ཕོ་ཉ་མོ་ཐམས་ཅད་ཀྱི་ཕྱག་རྒྱ་བྲི་སྟེ།
ཕོ་ཉ་མོ་རྣམས་ཀྱི་ཕྱག་རྒྱ་ནི་ལྕགས་ཀྱུའོ།། 
ཚོགས་རྣམས་ཀྱི་ཕྱག་རྒྱ་ནི་ཞགས་པའོ།། 
ལྷོ་དང་བྱང་གི་ངོས་སུ་བྲན་ཕོ་བྲན་མོ་རྣམས་ཀྱི་ཕྱག་རྒྱ་བྲི་སྟེ་དེ་ལ་བྲན་ཕོ་རྣམས་ཀྱི་ཕྱག་རྒྱ་ནི་རལ་གྲིའོ།། 
བྲན་མོ་རྣམས་ཀྱི་ཕྱག་རྒྱ་ནི་ཁད་ག་རི་དང་རྡོ་རྗེའི་ཁབ་བྲིའོ།། 
དེ་ནས་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླག་གོ།། 
བཀླགས་ནས་ལངས་ལ་དཀྱིལ་འཁོར་བསྐོར་བ་བྱས་ཏེ་སངས་རྒྱས་བཅོམ་ལྡན་འདས་རྣམས་ལ་ཕྱག་ཀྱང་བྱས་ལ་སློབ་མ་བྱང་ཆུབ་ཏུ་སེམས་བསྐྱེད་པ་དད་པ་ཅན་གཙང་སྦྲ་ཆེ་བ་ཡི་དམ་ལ་བརྟན་པ་སྡོམ་པ་བཟུང་བ་འགྲོ་བ་ཐམས་ཅད་ཡོངས་སུ་བསྐྱབ་པའི་བསམ་པ་ཅན་སྙིང་རྗེ་ཆེ་བ་གདོང་རས་ཀྱིས་གཡོགས་པ་ལག་པ་མི་སྟོང་པ་དེ་ལ་སེམས་རྩེ་གཅིག་ཏུ་དམིགས་པ་རྣམས་དཀྱིལ་འཁོར་བསྐོར་བ་བྱས་ཏེ་དཀྱིལ་འཁོར་གཉིས་པའི་སྒོ་ཁར་འགྲེང་ལ་གང་བའི་ཕྱག་རྒྱའམ་ཆོས་འབྱུང་བའི་ཕྱག་རྒྱའམ་དམ་ཚིག་གི་ཕྱག་རྒྱ་བཅིངས་ཏེ་དམ་ཚིག་བརྗོད་ལ་དཀྱིལ་འཁོར་དུ་གཟུད་དོ།། 
དེ་ནས་མེ་ཏོག་འདོར་དུ་གཞུག་གོ།། 
མེ་ཏོག་གར་བབ་པ་དེར་དེའི་ལྷ་ཡིན་ནོ།། 
དེ་ལྟར་དམ་ཚིག་བརྟན་པ་ཅན་གྱིས་སློབ་དཔོན་ལ་སྟོན་པའི་འདུ་ཤེས་བསྐྱེད་དོ།། 
སློབ་དཔོན་གྱིས་ཀྱང་བུའི་འདུ་ཤེས་བསྐྱེད་པར་བྱའོ།། 
དེ་ནས་སེམས་ཀྱི་རྒྱུད་རབ་དང་འབྲིང་དང་ཐ་མ་ལ་བལྟས་ནས་གསང་སྔགས་སྤྱད་པ་ལ་འཇུག་པའི་རྣལ་འབྱོར་གྱི་ཆོ་ག་སྦྱིན་ནོ།། 
དེ་ལྟར་བྱས་ན་དཀྱིལ་འཁོར་ཆེན་པོ་བཀོད་པ་འདིར་དམ་ཚིག་མཐོང་བར་འགྱུར་རོ།། 
འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་དུ་ཞུགས་ཀྱང་རུང་མ་ཞུགས་ཀྱང་རུང་དམ་ཚིག་ཏུ་ཞུགས་པར་འགྱུར་རོ།། 
དེ་ལྟར་དཀྱིལ་འཁོར་ཆེན་པོར་བྱིན་གྱིས་བརླབས་ཤིང་སྡིག་པ་ཐམས་ཅད་དང་བྲལ་བ་དེ་བཞིན་གཤེགས་པའི་རིགས་ལས་བྱུང་བ།
སེམས་ཅན་གྱི་ཁམས་མཐའ་ཡས་པ་ཡོངས་སུ་བསྐྱབ་པ་ཡིད་ལ་བྱེད་པ་དེས་གསང་སྔགས་སྤྱད་པའི་རྣལ་འབྱོར་གྱི་ཆོ་ག་རྗེས་སུ་དྲན་པར་བྱའོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཆོས་ཀྱི་དབྱིངས་ཀྱི་གནས་ན་འཁོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་བྱམས་པ་ཆེན་པོ་དང་ཐུགས་རྗེ་ཆེན་པོའི་སྤྱན་གཉིས་ཀྱིས་གཟིགས་ནས།
ཞལ་ཅུང་ཟད་འཛུམ་ཞིང་དེ་བཞིན་གཤེགས་པའི་སོ་སོ་ཡང་དག་པར་རིག་པ་ལ་འཇུག་པའི་ཚུལ་གྱིས་བླ་ན་མེད་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པར་བསྟན་པར་བཞེད་དེ།
སྲིད་པའི་རྒྱ་མཚོ་ཐམས་ཅད་ལས་བསྒྲལ་བར་ཡི་དམ་བཅས་པ་ཞེས་བྱ་བའི་བཞད་པ་ཆེན་པོ་མཛད་ནས་གཙུག་ཏོར་ཆེན་པོའི་དཀྱིལ་འཁོར་ནས་ཐམས་ཅད་དུ་དེ་བཞིན་གཤེགས་པ་ཐམས་ཅད་ཀྱི་ཡུལ་འབྱུང་བ་ཞེས་བྱ་བའི་འོད་ཟེར་བྱུང་ངོ།། 
འོད་ཟེར་དེ་བྱུང་ནས་ཀྱང་ཕྱོགས་བཅུའི་འཇིག་རྟེན་གྱི་ཁམས་རབ་འབྱམ་ནམ་མཁའི་དབྱིངས་ཀྱིས་ཀླས་པ་ན་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་ན་འཁོད་པའི་བྱང་ཆུབ་སེམས་དཔའ་ཐམས་ཅད་ནི་སྣང་བར་བྱས་ཆོས་ཀྱི་དབྱིངས་བསམ་གྱིས་མི་ཁྱབ་པ་ལ་འཇུག་པའི་ཡུལ་ནི་བསྟན།
སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་རྣམས་ལ་ནི་བལྟས་ཆོས་ཀྱི་དབྱིངས་རྣམ་པར་དག་པ་མཐའ་ཡས་པ་ནི་དམིགས་པར་བྱས།
ཆོས་ཀྱི་དབྱིངས་རྣམ་པར་རོལ་པ་ནམ་མཁའ་དང་མཉམ་པའི་རྗེས་སུ་འགྲོ་བ་ཆོས་མཉམ་པ་ཉིད་བསྟན་པ་རྣམ་པར་རོལ་པའི་སྒོ་ནས་ནི་རྣམ་པར་རོལ་ནས།
དེ་བཞིན་གཤེགས་པའི་དགེ་བའི་རྩ་བ་རྣམ་པར་སྨིན་པ་བསམ་གྱིས་མི་ཁྱབ་པ་ལས་མངོན་པར་གྲུབ་པ་དང་།
དེ་བཞིན་གཤེགས་པའི་དགོངས་པ་ལས་མངོན་པར་གྲུབ་པ་མོས་པའི་རླུང་གི་དཀྱིལ་འཁོར་གྱིས་སངས་རྒྱས་ཀྱི་ཞིང་བཀོད་པ་རྣམ་པ་བཅུས་རབ་ཏུ་བརྒྱན་པ་མཛད་དེ།
ནམ་མཁའི་ངོས་ལ་བཀོད་པ་ཆེན་པོའི་དཀྱིལ་འཁོར་གྱི་བྱིན་གྱིས་བརླབས་བཤམ་པ་བྱས་ཏེ་གནས་པར་གྱུར་ཏོ།། 
འོད་ཟེར་ཆེན་པོ་དེ་དག་གནས་པར་གྱུར་མ་ཐག་ཏུ་གསང་བ་པའི་བདག་པོ་ཕྱག་ན་རྡོ་རྗེའི་སེམས་ལ་སེམས་ཀྱི་རྟོག་པ་འདི་ལྟ་བུ་བྱུང་བར་གྱུར་ཏོ།། 
ཅི་ཙམ་དུ་དེ་བཞིན་གཤེགས་པའི་དགོངས་པ་ལས་བྱུང་བའི་འོད་ཟེར་སྔོན་མ་མཐོང་བའི་བཀོད་པ་བསྟན་པ་འདི་དག་རྣམ་པར་བཀོད་པ་སྣ་ཚོགས་ཀྱིས་ནམ་མཁའི་ངོས་ནི་ཁེབས་པར་བྱས་དེ་བཞིན་གཤེགས་པའི་རྣམ་པར་རོལ་པ་ཆེན་པོ་རྣམས་ནི་བསྟན་ནས་དེ་བཞིན་གཤེགས་པའི་ཞལ་དུ་མི་སྣང་བར་གྱུར་པ་ནི་ངོ་མཚར་ཏོ།། 
དེ་བས་ན་ངེས་པར་དེང་བཅོམ་ལྡན་འདས་སོ་སོ་ཡང་དག་པར་རིག་པ་ཆེན་པོ་མངོན་པར་སྒྲུབ་པའི་ཚུལ་རྣམ་པར་དག་པས་མཉམ་པ་ཉིད་ལ་འཇུག་པ་རྣམ་པར་དག་པའི་གཞི་དེ་བཞིན་གཤེགས་པ་ཐམས་ཅད་རྣམ་པར་རོལ་པའི་ཆོས་ཀྱི་རྣམ་གྲངས་བཤད་པར་བཞེད་དོ།། 
དེའི་ཕྱིར་བདག་བཅོམ་ལྡན་འདས་ལ་ཞུའོ་སྙམ་མོ།། 
དེ་ནས་ཕྱག་ན་རྡོ་རྗེས་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བཅོམ་ལྡན་འདས་ཀྱིས་དང་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་ནས།
བཅོམ་ལྡན་འདས་མངོན་པར་རྫོགས་པར་སངས་རྒྱས་པའི་བར་དུ་བདག་རྟག་ཏུ་ཞམ་རིང་ལ་མཆིས་མཆིས་ན།
བཅོམ་ལྡན་འདས་ཀྱིས་ཅི་ལྟར་ད་ལྟར་བཞད་པ་ཆེན་པོ་སྔར་མཛད་ནས་དབུའི་གཙུག་ཏོར་གྱི་དཀྱིལ་འཁོར་ནས་འོད་ཟེར་སྟོང་ཕྲག་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་བྱུང་ནས་འོད་ཟེར་དེ་རྣམས་ཀྱིས་ཀྱང་འཇིག་རྟེན་ཁམས་ན་ནམ་མཁའི་དབྱིངས་ཀྱི་མཐས་ཀླས་པ་སྣང་བར་བགྱིད་པའི་ངོ་མཚར་འདི་ལྟ་བུ་ནི་བདག་གིས་སྔོན་ཆད་མ་མཐོང་ལགས་སོ།། 
དེ་ལ་བདག་འདི་སྙམ་དུ་དེང་བཅོམ་ལྡན་འདས་བདག་ཅག་ལ་སོ་སོ་ཡང་དག་པར་རིག་པ་ཆེན་པོ་ལ་འཇུག་པའི་ཚུལ་སྒྲུབ་པ་རྣམ་པར་དག་པའི་གཞི་ཆོས་ཀྱི་རྣམ་གྲངས་དེ་བཞིན་གཤེགས་པ་ཐམས་ཅད་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བཤད་པ་བཞེད་པ་ནི་བདག་ཅག་གིས་རྙེད་པ་ལེགས་པར་རྙེད་དོ་སྙམ་བགྱིད་དོ།། 
བཅོམ་ལྡན་འདས་དེ་ལྟ་བས་ན་ལེགས་ལགས་ཀྱིས།
བདག་ཅག་ལ་ཐུགས་བརྩེ་བའི་སླད་དུ་སོ་སོ་ཡང་དག་པར་རིག་པ་ཆེན་པོ་ལ་འཇུག་པའི་ཚུལ་སྒྲུབ་པ་རྣམ་པར་དག་པའི་གཞི་དེ་བཞིན་གཤེགས་པ་ཐམས་ཅད་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པའི་ཆོས་ཀྱི་རྣམ་གྲངས་བཤད་དུ་གསོལ།
དེ་ནི་དུས་སླད་མའི་འགྲོ་བ་རྣམས་ལ་ཡང་སྣང་བར་བགྱིད་པར་འགྱུར་བ་ལགས་སོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ལེགས་སོ་ལེགས་སོ།། 
གང་ཁྱོད་དོན་འདི་འདྲི་བ་ནི་ཡང་ལེགས་སོ།། 
གསང་བ་པའི་བདག་པོ།། 
དེའི་ཕྱིར་ལེགས་པར་ཉོན་ལ་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་དེ་བཞིན་གཤེགས་པ་ཐམས་ཅད་ཀྱི་སོ་སོ་ཡང་དག་པར་རིག་པ་ལ་འཇུག་པ་སྒྲུབ་པའི་ཚུལ་རྣམ་པར་དག་པར་མཉམ་པ་ཉིད་ལ་འཇུག་པ་རྣམ་པར་དག་པའི་གཞི་ཆོས་ཀྱི་རྣམ་གྲངས་དེ་བཞིན་གཤེགས་པ་ཐམས་ཅད་མངོན་པར་རྫོགས་པར་བྱང་ཆུབ་པ་རྣམ་པར་སྤྲུལ་པ་བཤད་པར་བྱའོ།། 
བཅོམ་ལྡན་འདས་དེ་ལྟར་འཚལ་ལོ་ཞེས་གསོལ་ནས།
གསང་བ་པའི་བདག་པོ་ཕྱག་ན་རྡོ་རྗེ་བཅོམ་ལྡན་འདས་ལ་ཉན་པ་དང་བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་སྟོང་པ་ཉིད་ཀྱི་གཞི་ནི་མངོན་པར་རྫོགས་པར་བྱང་ཆུབ་པའི་གཞིའོ།། 
ནམ་མཁའ་དང་མཉམ་པའི་གཞི་ནི་མངོན་པར་རྫོགས་པར་བྱང་ཆུབ་པའི་གཞིའོ།། 
མཚན་ཉིད་མེད་པའི་གཞི་ནི་མངོན་པར་རྫོགས་པར་བྱང་ཆུབ་པའི་གཞིའོ།། 
དེ་བཞིན་གཤེགས་པའི་གཞི་ནི་མངོན་པར་རྫོགས་པར་བྱང་ཆུབ་པའི་གཞིའོ།། 
དེ་ལྟར་མངོན་པར་རྫོགས་པར་བྱང་ཆུབ་པའི་གཞི་འདི་དག་བྱང་ཆུབ་སེམས་དཔས་བསྒོམ་པར་བྱའོ།། 
གསང་བ་པའི་བདག་པོ་འདི་ནི་དེ་བཞིན་གཤེགས་པ་ཐམས་ཅད་ཀྱི་སོ་སོ་ཡང་དག་པར་རིག་པ་ལ་འཇུག་པ་སྒྲུབ་པའི་ཚུལ་རྣམ་པར་དག་པས་མཉམ་པ་ཉིད་ལ་འཇུག་པའི་གཞི་ཆོས་ཀྱི་རྣམ་གྲངས་ཡིན་ནོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཆོས་ཀྱི་དབྱིངས་རྒྱ་ཆེན་པོ་རབ་འབྱམ་མཐའ་ཡས་པ་བྱིན་གྱིས་བརླབས་ནས།
ནམ་མཁའ་དྲི་མ་མེད་པའི་རྒྱལ་པོ་རྣམ་པར་སྨིན་པ་ནམ་མཁའ་ལྟར་རྒྱ་ཆེ་ཞིང་མཐའ་ཡས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
བཅོམ་ལྡན་འདས་སྙོམས་པར་ཞུགས་མ་ཐག་ཏུ་དབུའི་གཙུག་ནས་དེ་བཞིན་གཤེགས་པ་ཐམས་ཅད་ཀྱི་ཡུལ་སྣང་བ་ཡུལ་བསམ་གྱིས་མི་ཁྱབ་པ་རབ་འབྱམ་སྟོན་པ་ཞེས་བྱ་བའི་འོད་ཟེར་བྱུང་ངོ།། 
བྱུང་ནས་ཀྱང་དེ་བཞིན་གཤེགས་པ་ཐམས་ཅད་དང་རྗེས་སུ་མཐུན་པ་བསྟན་ཏེ།
བཅོམ་ལྡན་འདས་རྣམ་པར་སྣང་མཛད་ལ་བསྐོར་བ་ལན་བརྒྱ་སྟོང་དུ་མ་བྱས་ཏེ་འཇིག་རྟེན་གྱི་ཁམས་རྣམ་པ་བཅུར་སྣང་བ་ཆེན་པོས་གསལ་བར་བྱས་ཏེ་སྟེང་གི་ནམ་མཁའ་ལ་གནས་ནས།
གསང་བའི་སྙིང་པོའི་དཀྱིལ་འཁོར་ཆེན་པོ་བཤམ་པ་བྱས་ཏེ་དམ་ཚིག་ཆེན་པོ་གསུམ་གྱི་སྣང་བས།
འཇིག་རྟེན་གྱི་ཁམས་ནམ་མཁའི་དབྱིངས་ཀྱི་མཐས་ཀླས་པ་སྣང་བར་བྱས་ནས་སེམས་ཅན་གྱི་ཁམས་རྣམས་ལ་དམ་ཚིག་གསུམ་གྱི་མྱུ་གུ་སྐྱེ་བར་བྱིན་གྱིས་བརླབས་ཏེ།
འོད་ཟེར་དག་ནམ་མཁའ་ལས་ལྷགས་ནས་ཕྱག་ན་རྡོ་རྗེའི་སྤྱི་བོར་བབས་སོ།། 
འོད་ཟེར་དག་ཕྱག་ན་རྡོ་རྗེའི་སྤྱི་བོར་བབས་མ་ཐག་ཏུ་དེ་ནས་དེའི་མོད་ལ་གསང་བ་པའི་བདག་པོ་ཕྱག་ན་རྡོ་རྗེས་དེ་བཞིན་གཤེགས་པའི་ཡུལ་འབྱུང་བ་ཞེས་བྱ་བའི་ཏིང་ངེ་འཛིན་ཆེན་པོ་ཐོབ་པར་གྱུར་ཏེ།
དེ་ཐོབ་པས་དེ་བཞིན་གཤེགས་པའི་ས་ལ་གཉིས་སུ་མེད་པར་གནས་པ་ཐོབ་པར་གྱུར་ཏོ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེ་དེ་བཞིན་གཤེགས་པའི་ཡེ་ཤེས་ཀྱི་དགའ་བས་ཡིད་ཚིམ་པར་གྱུར་ནས།
མིག་གཉིས་མི་འཛུམས་པར་བཅོམ་ལྡན་འདས་རྣམ་པར་སྣང་མཛད་ལ་ཡུད་ཙམ་ཞིག་བལྟས་ཏེ་བཞིན་ཅུང་ཟད་འཛུམ་ཞིང་བཅོམ་ལྡན་འདས་ལ་ཡིད་ཀྱིས་ཞུས་པ།
ཅི་ལྟར་དེ་བཞིན་གཤེགས་པ་ལགས།། 
ཅི་ལྟར་རྒྱལ་བ་དམ་པ་ལགས།། 
ཅི་ལྟར་བྱང་ཆུབ་སེམས་དཔའ་ལགས།། 
ཅི་ལྟར་སངས་རྒྱས་ཞེས་ཀྱང་བགྱི།། 
མགོན་པོ་བདག་གི་ཐེ་ཙོམ་འདི།། 
ཐུབ་པ་ཆེན་པོས་བསལ་དུ་གསོལ།། 
བྱང་ཆུབ་སེམས་དཔའ་གྲགས་ཆེན་རྣམས།། 
ཐེ་ཙོམ་ཡིད་གཉིས་སྤངས་ནས་སུ།། 
སྤྱད་པའི་རྒྱལ་པོ་ཐེག་ཆེན་ལ།། 
རྒྱལ་བའི་སྲས་ནི་སྤྱོད་པར་འགྱུར།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ།། 
ཁྱོད་དོན་འདི་ལྟ་བུ་འདྲི་བར་སེམས་པ་ནི་ལེགས་སོ་ལེགས་སོ།། 
གསང་བ་པའི་བདག་པོ་ཆོས་ཀྱི་ཚུལ་སྒྲུབ་པའི་གཞི་འདི་ལྟ་བུ་ཐོས་ནས་སྐྲག་པར་མི་འགྱུར།
ཤིན་ཏུ་སྐྲག་པར་མི་འགྱུར་བའི་སེམས་ཅན་དེ་ནི་དཀོན་ནོ།། 
གསང་བ་པའི་བདག་པོ་རིགས་ཀྱི་བུ་དེ་དག་ནི་སངས་རྒྱས་གཅིག་ལ་བསྙེན་བཀུར་བྱས་པ་མ་ཡིན་གྱི།
སངས་རྒྱས་སྟོང་ཕྲག་དུ་མ་ལ་དགེ་བའི་རྩ་བ་བསྐྲུན་པ་ཡིན་པར་རིག་པར་བྱའོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་ཐོག་མ་ཉིད་དུ་ཐེག་པ་ཆེན་པོ་རྟོགས་པར་ཁོང་དུ་ཆུད་པར་བྱའོ།། 
དེ་ཅིའི་ཕྱིར་ཞེ་ན།
གསང་བ་པའི་བདག་པོ་ཐེག་པ་ཆེན་པོ་རྟོགས་པར་ཁོང་དུ་ཆུད་པའི་བྱང་ཆུབ་སེམས་དཔའ་ནི་ཚེགས་ཆུང་ངུ་ཁོ་ནས་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱོད་པ་སྒྲུབ་པར་འགྱུར་རོ།། 
འདི་ལྟར་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་འདི་ནི་མངོན་པར་ཤེས་པ་ཆེན་པོ་ཡོངས་སུ་སྦྱོང་བ་ཡིན་ནོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་བཤད་པར་བྱའོ།། 
དེ་སྐད་ཅེས་བཀའ་སྩལ་པ་དང་།
གསང་བ་པའི་བདག་པོ་ཕྱག་ན་རྡོ་རྗེ་བཅོམ་ལྡན་འདས་ལ་ཉན་ཏོ།། 
དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ།། 
ཆོས་རྣམས་ནམ་མཁའི་མཚན་ཉིད་དེ།། 
གཉིས་སུ་མེད་ཅིང་མཚན་ཉིད་གཅིག།
གཞི་བཅུས་རྫོགས་པར་སངས་རྒྱས་པ།། 
དེ་ནི་རྫོགས་སངས་རྒྱས་ཞེས་བྱ།། 
འདུ་ཤེས་ཙམ་ཡང་སྤངས་པའི་ཕྱིར།། 
རང་གི་ངོ་བོ་བསྟན་མེད་ཅིང་།། 
ཡེ་ཤེས་ཀྱིས་ནི་རང་རིག་པ།། 
དེ་ནི་དེ་བཞིན་གཤེགས་པར་བཤད།། 
བྱང་ཆུབ་ནམ་མཁའི་མཚན་ཉིད་དེ།། 
རྟོག་པ་ཐམས་ཅད་སྤངས་པ་ཡིན།། 
གང་ཞིག་དེ་རྟོགས་འདོད་པ་དེས།། 
བྱང་ཆུབ་སེམས་དཔའ་ཞེས་བྱའོ།། 
ས་བཅུ་པོ་དག་བསྒྲུབས་ནས་ནི།། 
དབང་རྣམས་རྟོགས་པར་ཁོང་དུ་ཆུད།། 
ཆོས་རྣམས་སྟོང་པ་སྒྱུ་མ་བཞིན།། 
གང་གིས་འདིར་ནི་ཀུན་རྟོགས་ཤིང་།། 
འཇིག་རྟེན་ཀུན་གྱི་རྒྱུད་ཤེས་པ།། 
སངས་རྒྱས་ཞེས་ནི་བྱ་བ་ཡིན།། 
གསང་བ་པའི་བདག་པོ་དེ་ལྟར་དེ་དག་ནི་བྱང་ཆུབ་སེམས་དཔའི་སེམས་ཀྱི་གནས་སྐབས་རྣམ་པར་གཞག་པ་ཡིན་ནོ།། 
གསང་བ་པའི་བདག་པོ་རྣམ་གྲངས་དེས་ཀྱང་འདི་ལྟར་བྱང་ཆུབ་སེམས་དཔའ་རྣམས་ཀྱི་རང་གི་སེམས་རྣམ་པར་གཞག་པ་སྒྲུབ་པ་ནི་མེད་པར་རིག་པར་བྱའོ།། 
དེ་ནས་ཡང་གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཐེག་པ་ཆེན་པོ་མངོན་པར་རྟོགས་པའི་ཆོས་ཀྱི་རྣམ་གྲངས་ལེགས་པར་བཤད་པ་ནི་བཅོམ་ལྡན་འདས་ངོ་མཚར་ལགས་སོ།། 
བདེ་བར་གཤེགས་པ་ཤིན་ཏུ་ངོ་མཚར་ལགས་སོ།། 
བཅོམ་ལྡན་འདས་རིགས་ཀྱི་བུ་དེ་དག་ནི་འགྲོ་བ་ལྔའི་འཁོར་བ་ན་འཁོར་བའི་ཚེ་ངན་འགྲོ་ངན་སོང་གི་འཇིགས་པའམ་བདུད་ཀྱི་ལས་ཀྱི་འཇིགས་པའམ་མི་ཁོམ་པར་སྐྱེ་བའི་འཇིགས་པ་མཆིས་པར་བདག་མི་སྨྲའོ།། 
ཅིའི་སླད་དུ་ཞེ་ན།
བྱང་ཆུབ་སེམས་དཔའ་ཆེན་པོ་ཐེག་པ་ཆེན་པོ་མངོན་པར་རྟོགས་པ་ལ་གནས་པ་ནི་འཇིག་རྟེན་དང་ལྷན་ཅིག་ཏུ་གནས་ཀྱང་འཇིག་རྟེན་ལས་འདས་པའི་ལམ་མི་གཏོང་ཞིང་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཐབས་ཀྱིས་འཇིག་རྟེན་གྱི་བྱ་བ་ཐམས་ཅད་ཀྱང་སྟོན་ཏོ།། 
ཐེག་པ་ཆེན་པོ་མངོན་པར་རྟོགས་པ་ལས་ཡོངས་སུ་ཉམས་པར་ཡང་མི་འགྱུར་རོ།། 
དེ་ནས་ཡང་གསང་བ་པའི་བདག་པོ་ཕྱག་ན་རྡོ་རྗེས་བཅོམ་ལྡན་འདས་ལ་གསོལ་བ་བཏབ་པ།
བཅོམ་ལྡན་འདས་གསང་བ་ཆེན་པོའི་སྙིང་པོའི་དཀྱིལ་འཁོར་བཤད་དུ་གསོལ།
དེ་ནི་སྐྱེ་བོ་མང་པོ་ལ་ཕན་པ་དང་བདེ་བར་འགྱུར་ལགས་སོ།། 
དེ་སྐད་ཅེས་གསོལ་པ་དེང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུང་ཤིག་དང་ངས་ཁྱོད་ལ་གསང་བའི་སྙིང་པོའི་དཀྱིལ་འཁོར་བཤམ་པ་བཤད་པར་བྱའོ།། 
དེ་ལ་རེ་ཞིག་སློབ་དཔོན་དམ་ཚིག་གསུམ་རྣམ་པར་དབྱེ་བ་ལ་མཁས་ཤིང་བདག་ཀྱང་དམ་ཚིག་གསུམ་ལ་གནས་པ་ཡིན་ནོ།། 
གསང་བ་པའི་བདག་པོ།། 
དེ་ལ་དམ་ཚིག་གསུམ་པོ་དེ་གང་ཞེ་ན་ཆོས་ཀྱི་ཁྱད་པར་གསུམ་སྟེ་ཆོས་ཀྱི་ཁྱད་པར་གང་ལ་དུས་གསུམ་དུ་གཏོགས་པའི་དུས་ན་སྒྲིབ་པ་མེད་པའི་ཚུལ་གྱིས་འཇུག་པ་དེ་ནི་དམ་ཚིག་གསུམ་ཞེས་བྱའོ།། 
གསང་བ་པའི་བདག་པོ་ཆོས་ཀྱི་ཁྱད་པར་དེ་ཡང་གང་ཞེ་ན།
གསང་བ་པའི་བདག་པོ་སེམས་ནི་ཆོས་ཀྱི་ཁྱད་པར་ཏེ།
གསང་བ་པའི་བདག་པོ་དེ་ལ་སེམས་ཀྱི་རྣམ་པར་རྟོག་པ་ཐམས་ཅད་མེད་པ་ཡོངས་སུ་ཤེས་པའི་གང་ཡིན་པ་དེ་ནི་རྫོགས་པའི་སངས་རྒྱས་མཐོང་བའོ།། 
འདིའི་ཆོས་ཀྱི་དབྱིངས་རྟོགས་པའི་རང་རིག་པའི་རྣམ་པ་གང་ཡིན་པ་དེ་ནི་དེ་བཞིན་གཤེགས་པའི་མཚན་ཉིད་ཡིན་ནོ།། 
གང་ལུས་དང་ངག་དང་ཡིད་འཇུག་པ་དེ་ནི་སྤྲུལ་པའི་མཚན་ཉིད་ཡིན་ནོ།། 
གསང་བ་པའི་བདག་པོ་དེ་ནི་དམ་ཚིག་གསུམ་ཡིན་ཏེ།
ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་མ་རྟོགས་ན་མུ་སྟེགས་ཅན་གཞན་དག་གིས་ལྟ་ཅི་སྨོས།
དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ།། 
བྱིས་པ་མི་ཤེས་པས་བསྒྲིབས་པ།། 
ཚུལ་འདི་ཤེས་པར་མ་གྱུར་རྣམས།། 
སངས་རྒྱས་གཞན་དུ་ཚོལ་བར་བྱེད།། 
འདི་ན་གནས་པར་ཡོང་མ་རྟོགས།། 
འཇིག་རྟེན་ཁམས་གཞན་གང་ནས་ཀྱང་།། 
སངས་རྒྱས་རྙེད་པར་ཡོད་མི་འགྱུར།། 
སེམས་ཉིད་རྫོགས་པའི་སངས་རྒྱས་ཏེ།། 
སངས་རྒྱས་གཞན་དུ་མ་བསྟན་ཏོ།། 
དེ་ལྟ་བས་ན་རྣལ་འབྱོར་པས།། 
རྟག་ཏུ་ཡིད་གཉིས་སྤངས་ནས་ནི།། 
སེམས་ཀྱི་ཁྱད་པར་རྣམ་གསུམ་བརྟག།
དེ་ནས་དམ་ཚིག་གསུམ་ཤེས་འགྱུར།། 
དེ་ནས་ཡང་བཅོམ་ལྡན་འདས་ཀྱིས་ཚིགས་སུ་བཅད་པ་དེ་དག་གསུངས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་དེ་ལ་སློབ་དཔོན་དམ་ཚིག་གསུམ་ཤེས་པར་བྱ་བ་ལ་མཁས་པས་བདག་ཉིད་ཆོས་ཀྱི་དབྱིངས་སུ་མོས་པར་བྱས་ལ་དེ་ལ་དམིགས་པའི་སྦྱོར་བས་ས་གཞི་རྣམ་པར་སྦྱང་བར་བྱའོ།། 
དེ་ལྟར་དེས་ས་གཞི་རྣམ་པར་སྦྱངས་ནས་ནམ་མཁའི་དབྱིངས་ལྟ་བུ་ལ་ཡང་དག་པར་གཞོལ་བས་བདག་ནི་ཆོས་ཀྱི་དབྱིངས་སྒྲིབ་པ་མེད་པའི་ཡེ་ཤེས་ཀྱི་ཡུལ་ཡིན་ནོ་སྙམ་དུ་བདག་ཉིད་རྣམ་པར་སྣང་མཛད་དུ་བྱིན་གྱིས་བརླབ་པོ།། 
དེ་ལྟར་བདག་ཉིད་བྱིན་གྱིས་བརླབས་ལ།
ཆོས་ཀྱི་དབྱིངས་རྣམ་པར་དག་པའི་ཕྱིར།
གཉིས་སུ་མེད་པའི་སྦྱོར་བས་བདག་གི་ལུས་ལ་དཀྱིལ་འཁོར་ཡིན་པའམ།
དཀྱིལ་འཁོར་བདག་གི་ལུས་ཡིན་པར་བྱིན་གྱིས་བརླབས་ཏེ།
རང་གི་སེམས་ཀྱིས་བྱས་པའི་ཚོན་སྣ་ལྔའི་ཕྱེ་མའམ་གཞན་ཡང་རུང་སྟེ་ཆོ་ག་སྔ་མས་རྣམ་པར་དབྱེ་བར་བྱའོ།། 
གསང་བ་པའི་བདག་པོ།། 
དེ་ནི་སེམས་ཅན་སྡུག་བསྔལ་བ་རྣམས་ཡོངས་སུ་བསྐྱབ་པའི་ཕྱིར།
གསང་བ་པའི་བདག་པོ་སྙིང་པོའི་དམ་ཚིག་ལ་འཇུག་པའི་ཆོ་ག་བྱའོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་བྱིན་གྱིས་བརླབས་པ་གང་གིས།
བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་དེ་བཞིན་གཤེགས་པའི་ཡེ་ཤེས་ཀྱང་ཚེ་འདི་ཉིད་གཅིག་པུས་ཐོབ་པར་འགྱུར་བ་དེ་ལྟ་བུའི་ཆོས་ཀྱི་བྱིན་གྱིས་བརླབ་པ་མཛད་དོ།། 
དེ་ནས་བཅོམ་ལྡན་འདས་ཀྱིས་བྱམས་པ་ཆེན་པོ་དང་ཐུགས་རྗེ་ཆེན་པོའི་སྤྱན་གཉིས་ཀྱིས་སེམས་ཅན་གྱི་ཁམས་ལ་གཟིགས་ནས།
གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་བྱིན་གྱིས་བརླབས་སྒྲུབ་པའི་གཞི་གང་གིས་དེ་བཞིན་གཤེགས་པ་རྣམས་ཐམས་ཅད་མཁྱེན་པའི་ཡེ་ཤེས་ཐོབ་པར་དཀའ་བ་ཡང་བསོད་ནམས་མ་བྱས་པའི་སེམས་ཅན་རྣམས་ཀྱི་ཕ་རོལ་གྱི་རྒྱུད་ལ་ཡང་རབ་ཏུ་འཇོག་པར་འགྱུར་བ་ཆོས་ཀྱི་དབྱིངས་ཀྱི་བྱིན་གྱིས་བརླབས་ཀྱི་གཞི་ཉོན་ཅིག།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།
ཕྱག་ན་རྡོ་རྗེས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་སངས་རྒྱས་བཅོམ་ལྡན་འདས་སྟོབས་བཅུའི་སྟོབས་དང་ལྡན་པ་མི་འཇིགས་པ་བཞིའི་ཁྱུ་མཆོག་སེང་གེའི་སྒྲ་སྒྲོགས་པ་རྣམས་ཀྱི་ཡེ་ཤེས་ལ་མངའ་བ་ནི་ངོ་མཚར་ཏོ།། 
བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་མཁས་པའི་རང་བཞིན་ཅན་སུ་ཞིག་ཐམས་ཅད་མཁྱེན་པའི་ཡེ་ཤེས་འདི་འདྲ་བའི་དོན་དུ་ནམ་མཁའི་དབྱིངས་ཀྱི་མཐས་ཀླས་པའི་བསྐལ་པར་ཡང་སེམས་ཅན་དམྱལ་བའི་སྡུག་བསྔལ་མི་བཟད་པ་ཡང་བཟོད་པར་མི་བགྱིད།
བཅོམ་ལྡན་འདས་དེ་ལྟ་བས་ན་རིགས་ཀྱི་བུ་མཁས་པ་འདི་ལ་སློབ་པར་འཚལ་བས་དེ་བཞིན་གཤེགས་པའི་རྗེས་སུ་བསླབ་པར་བགྱིའོ།། 
བཅོམ་ལྡན་འདས་དེ་ལྟ་བས་ན་ལེགས་ལགས་ཀྱིས་བདག་ཅག་ལ་ཐུགས་བརྩེ་བའི་སླད་དུ་ཆོས་ཀྱི་དབྱིངས་ཀྱི་བྱིན་གྱིས་བརླབས་ཀྱི་གཞི་དེ་དག་བཤད་དུ་གསོལ།། 
དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ནམ་མཁའི་མཚན་ཉིད་དང་མཚུངས་པའི་ཕྱིར་ཆོས་ཐམས་ཅད་ནི་མཚན་ཉིད་གཅིག་པའོ།། 
ཆོས་ཀྱི་དབྱིངས་དམིགས་སུ་མེད་པའི་ཕྱིར་ཆོས་ཐམས་ཅད་ནི་སྟོང་པ་ཉིད་ཀྱི་བྱིན་གྱིས་བརླབས་ཀྱི་མཚན་ཉིད་དོ།། 
གསང་བ་པའི་བདག་པོ་གང་དག་ངས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ནས་བྱང་ཆུབ་ཀྱི་སྙིང་པོ་ལ་འདུག་གི་བར་དུ་བསྒོམས་ཤིང་ལན་མང་དུ་བྱས་པའི་ཆོས་ཀྱི་དབྱིངས་ཀྱི་བྱིན་གྱིས་བརླབས་ཀྱི་གཞི་ཡིན་ཏེ་གསང་བ་པའི་བདག་པོ་དེ་ལྟ་བས་ན་དེ་བཞིན་གཤེགས་པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་དེ་ཡིན་ནོ།། 
རིགས་ཀྱི་བུ་ང་བྱང་ཆུབ་ཀྱི་སྙིང་པོ་ན་འདུག་པ་ན་ཡང་འདི་དག་སེམས་སེམས་པ་ལས་རྣམ་པར་རྟོག་པ་ཐམས་ཅད་སྤངས་པ་ཞེས་བྱ་བ་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཐོབ་པར་གྱུར་ཏོ།། 
སྒྲ་དབྱངས་མཐའ་ཡས་པར་སྒྲོགས་པ་ཞེས་བྱ་བའི་གཟུངས་ཀྱི་སྒོ་དང་།
བདུད་བཞི་ཕམ་པར་བྱེད་པའི་དབྱངས་ཞེས་བྱ་བའི་རིག་སྔགས་ཀྱི་རྒྱལ་མོ་གནས་མེད་པ།
ནམ་མཁའི་སྤྱོད་ཡུལ་མཚན་ཉིད་མེད་པ་འགྲོ་བ་པོ་མེད་པ་བྱེད་པ་པོ་དང་ཚོར་བ་པོ་མེད་པ་འཇིག་རྟེན་གྱི་འགྲོ་བ་ཐམས་ཅད་ལས་འདས་པ་ཡང་ཐོབ་པར་གྱུར་ཏོ།། 
གསང་བ་པའི་བདག་པོ་དེ་ལ་རིག་སྔགས་ཀྱི་རྒྱལ་མོ་ཆེན་མོ་མཐའ་ཡས་ཤིང་རབ་འབྱམ་རྒྱ་ཆེ་བ་བསྟན་པར་བྱ་བ་དེ་དག་གང་ཞེ་ན།
ན་མ་སྟྲཻ་ཡ་དྷྭཱི་ཀཱ་ནཱཾ་བུདྡྷ་ག་ཏེ་པྲ་ཏིཥྛི་ཏེ་བྷྱཿ།
ཨ་པྲ་ཏི་ཧ་ཏ་ཤཱ་ས་ནེ་བྷྱཿ།
མ་ཧཱ་ཀྲྀ་པེ་བྷྱཿ།
ག་ག་ན་ཨ་མ་ལ་རཱུ་པ་དྷཱ་ར་ཎཱི་ཏ་ཐཱ་རཱུ་པ་བི་བྷ་བ་བི་བྷ་བེ་ན།
པ་ར་རཱུ་པ་དྷ་རེ་མ་ཧཱ་ཀྲྀ་པེ་བི་མ་ལེ།
སརྦྦ་ག་ཏེ་བི་ཤོ་དྷ་ནི།
དེ་ལ་འདི་ནི་རྡོ་རྗེའི་ཚིག་མཉམ་པ་མེད་པ་ཡིན་ནོ།། 
ཨ་མ་ཧཱ་བི་སྨ་ཡེ་ཧཱུྃ་ཁྃ།
ཕྱག་ན་རྡོ་རྗེ་འདི་ནི་ནམ་མཁའ་ལྟར་དྲི་མ་མེད་པ་ཞེས་བྱ་བའི་རིག་སྔགས་ཀྱི་རྒྱལ་མོ་སྟེ།
དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་བྱིན་དུ་བརླབས་པ།
སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ཀྱི་ཡུམ་ཡིན་ནོ།། 
རིགས་ཀྱི་བུ་དེ་བཞིན་གཤེགས་པ་རྣམས་གང་ན་རིག་སྔགས་ཀྱི་རྒྱལ་མོ་འདི་མི་འཆད་ཅིང་མི་བརྗོད་པའི་སངས་རྒྱས་ཀྱི་ཞིང་དེ་ངས་མ་མཐོང་ངོ།། 
གསང་བ་པའི་བདག་པོ་རྣམ་གྲངས་དེས་ཀྱང་འདི་ལྟར་གསང་བའི་སྙིང་པོའི་དཀྱིལ་འཁོར་དང་།
ཕྱག་རྒྱ་དང་།
དམ་ཚིག་འདི་ལ་འཇུག་པར་འདོད་པའི་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས།
གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པའི་རྒྱལ་པོ་འདི་ལ་མངོན་པར་བརྩོན་པར་བྱའོ་ཞེས་བྱ་བར་རིག་པར་བྱའོ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་གསང་སྔགས་ཀྱི་རང་བཞིན་ཅི་ལྟར་སྟོན།
ཆོས་ཐམས་ཅད་ལ་དབང་ཐོབ་པའི་བར་དུ་ཅི་ལྟར་འགྱུར།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་འདི་ལ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པས་སློབ་དཔོན་ལས་དབང་ནོད་པར་བྱའོ།། 
འདི་སྙམ་དུ་སློབ་དཔོན་འདི་ནི་བདག་གི་སྟོན་པ་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བསྐུལ་བའོ།། 
སྙམ་དུ་ཡང་སེམས་བསྐྱེད་པར་བྱའོ།། 
དེ་དེ་ནས་ཐལ་མོ་སྦྱར་ཏེ་ཉེ་བར་སོང་ལ་གསོལ་བ་གདབ་པོ།། 
སློབ་དཔོན་གྱིས་ཀྱང་དེ་དོན་དུ་གཉེར་བར་ཤེས་ནས་སྙིང་རྗེ་ཆེན་པོ་མངོན་སུམ་དུ་བྱས་ཏེ་ཚིག་འདི་སྐད་ཅེས་སྨྲ་བར་བྱའོ།། 
རིགས་ཀྱི་བུ་ལོངས་དེ་བཞིན་གཤེགས་པའི་སྤྱན་བླ་ན་མེད་པ་དེ་ཁྱོད་ལ་བསྟན་པར་བྱའོ།། 
དེ་ནས་ས་གཞི་ཡིད་དུ་འོང་བ་བརྟགས་ལ་ཆོ་ག་སྔ་མས་ས་གཞི་སྦྱངས་ཏེ།
དཀྱིལ་འཁོར་གྲུ་བཞི་ལ་སྒོ་གཅིག་པ་ལྷ་རྣམ་པར་དབྱེ་བའི་གནས་ལེགས་པར་བརྟགས་པ།
མཆོད་པའི་གནས་རྣམ་པ་སྣ་ཚོགས་བཀོད་པ་བསྒྲུབས་པ།
སྤོས་ཆུ་དྲི་ཞིམ་པོས་བཀང་བའི་བུམ་པ་དབུས་སུ་བཞག་པ་བྲིས་ལ་སློབ་མ་པདྨའི་སྟེང་ན་འདུག་པ།
རང་གི་ལྷའི་གཟུགས་བདག་ཡིན་པར་དམིགས་པ་ལ་གནས་པ་ཡིད་བྱང་ཆུབ་ཀྱི་སེམས་སུ་གྱུར་པ།
འགྲོ་བ་མཐའ་དག་ཡོངས་སུ་བསྐྱབ་པའི་བསམ་པ་ཅན།
དེ་བཞིན་གཤེགས་པའི་རིགས་སུ་འགྱུར་བར་འདོད་པ་དག་བུམ་པ་དེས་སྤྱི་བོ་ནས་དབང་བསྐུར་རོ།། 
འདི་སྐད་དུ་རིགས་ཀྱི་བུ་ཁྱོད་དེ་བཞིན་གཤེགས་པའི་རིགས་སུ་སྐྱེས་སོ།། 
དེ་བཞིན་གཤེགས་པའི་སྤྱན་ཕྱེའོ་ཞེས་ཀྱང་སྨྲ་བར་བྱའོ།། 
གསང་བ་པའི་བདག་པོ་དེ་ལ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ལྷའི་གཟུགས་ནི་དེ་བཞིན་གཤེགས་པའི་སྐུ་ཅི་སྙེད་པའམ།
སེམས་དཔའ་མཐའ་ཡས་པ་ཐམས་ཅད་ཀྱི་ཆ་ལུགས་ཀྱི་བྱེ་བྲག་ཀྱང་རུང་སྟེ།
གསང་སྔགས་དང་།
ཕྱག་རྒྱས་བྱིན་གྱིས་བརླབས་པ་ལས་འགྱུར་བར་རིག་པར་བྱའོ།། 
གསང་བ་པའི་བདག་པོ་གསང་སྔགས་དང་།
ཕྱག་རྒྱས་བྱིན་གྱིས་བརླབ་པ་ཡང་ཅི་ལྟ་བུ་ཡིན་ཞེ་ན།
གསང་བ་པའི་བདག་པོ་དེ་ལ་དབང་བསྐུར་བའི་ཚེ།
སློབ་དཔོན་གྱིས་པདྨའི་ཕྱག་རྒྱས་གདན་སྲ་ཞིང་བརྟན་པ་བསམ་གྱིས་མི་ཁྱབ་པ་རྡོ་རྗེ་ལྟར་མི་ཤིགས་པ་ཡོངས་སུ་བརྟག་པ་ནི།
གསེར་རམ་ཟངས་སམ་འཇིམ་པ་ལས་བྱས་པའམ་རི་མོར་བྲིས་པ་གཞག་སྟེ་བྱའོ།། 
དེའི་སྟེང་ན་འདུག་པ་ལ་ཆོས་ཐམས་ཅད་ལ་དབང་ཐོབ་པར་བྱ་བའི་ཕྱིར།
སྤོས་ཆུ་དྲི་ཞིམ་པོས་བཀང་བའི་བུམ་པས་སྤྱི་བོ་ནས་དབང་བསྐུར་བར་བྱའོ།། 
སློབ་དཔོན་བདག་ཉིད་ཀྱང་ཅི་ལྟར་རྗེས་སུ་མཐུན་པར་མོས་པར་བྱ་བའམ་དེའི་ཕྱག་རྒྱས་རྗེས་སུ་མཐུན་པའི་བྱ་བ་བྱའོ།། 
ཆོས་ཀྱི་དུང་གི་ཕྱག་རྒྱ་དང་།
གསང་སྔགས་ཀྱིས་ཀྱང་དེ་བཞིན་གཤེགས་པའི་གསུང་གི་འཁོར་ལོའི་དཀྱིལ་འཁོར་བྱིན་གྱིས་བརླབ་པར་བྱའོ།། 
རལ་གྲིའི་ཕྱག་རྒྱ་དང་།
གསང་སྔགས་ཀྱི་ནི་འཇིག་ཚོགས་ལ་ལྟ་བ་མཐའ་དག་གཞོམ་པར་བྱིན་གྱིས་བརླབ་པར་བྱའོ།། 
དེ་བཞིན་གཤེགས་པའི་ཆོས་ཀྱི་འཁོར་ལོའི་ཕྱག་རྒྱ་དང་།
གསང་སྔགས་ཀྱིས་ནི་དེ་བཞིན་གཤེགས་པའི་ཆོས་ཀྱི་འཁོར་ལོ་བྱིན་གྱིས་བརླབ་པར་བྱའོ།། 
རྡོ་རྗེའི་ཕྱག་རྒྱ་དང་།
གསང་སྔགས་ཀྱིས་ནི་མི་ཤེས་པའི་གྲོང་ཁྱེར་གཞིག་པར་བྱིན་གྱིས་བརླབ་པར་བྱའོ།། 
གཙུག་ཏོར་གྱི་ཕྱག་རྒྱ་དང་།
གསང་སྔགས་ཀྱིས་ནི་སྤྱི་གཙུག་བལྟར་མི་སྣང་བ་བྱིན་གྱིས་བརླབ་པར་བྱའོ།། 
མཛོད་སྤུའི་ཕྱག་རྒྱ་དང་།
གསང་སྔགས་ཀྱིས་ནི་མཛོད་སྤུ་དང་ལྡན་པར་བྱིན་གྱིས་བརླབ་པར་བྱའོ།། 
ཡན་ལག་ཐམས་ཅད་བྱུང་བའི་ཕྱག་རྒྱ་དང་།
གསང་སྔགས་ཀྱིས་ནི་ཡན་ལག་ཐམས་ཅད་བྱིན་གྱིས་བརླབ་པར་བྱའོ།། 
གསང་བ་པའི་བདག་པོ་དེ་ལ་པདྨའི་ཕྱག་རྒྱ་འབྱུང་སྟེ།
ལག་པ་གཉིས་གཅིག་ཏུ་སྦྱར་ལ་མཁྲིག་མ་ནས་བཀྱེད་དེ་སོར་མོ་ཐམས་ཅད་མགོ་མཉམ་པར་བརྐྱང་ངོ།། 
ཕྱག་རྒྱ་འདི་ནི་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་གདན་ཡིན་ཏེ་དམ་པ་མཐུ་ཆེན་པོའོ།། 
གསང་སྔགས་འདི་ནི་ངོ་མཚར་ཆེ་བ་ཐམས་ཅད་ཀྱི་སྒོ་སྟེ།
ན་མཿ་ས་མནྟ་བུདྡྷཱ་ནཱན།
ག་ག་ནཱ་མ་ལ་པྲ་བྷཱ་བཛྲཱ་བྷེ་དྱ་ནཱ་མ་ཧ་ཀྲྀ་པཱཏྨ་ཀཿ།
དེ་ལ་འདི་དག་ནི་རྡོ་རྗེའི་ཚིག་མཉམ་པ་མེད་པའོ།། 
ཨ་ཏི་བིསྨ་ཡ་མ་ཧཱ་ཀྲྀ་པཱཏྨ་ཛཿ་ཧཱུྃ།
ལག་པ་གཉིས་བསྣོལ་ཏེ་རྒྱབ་སྦྱར་ལ་སོར་མོ་རྣམས་ཕན་ཚུན་སླས་པའི་ཚུལ་དུ་བསྣོལ་ཏེ།
གཡོན་པའི་མཐེ་བོ་རྒྱབ་ཏུ་བཟློག་ལ་གཡས་པའི་མཐེ་བོས་སེན་མོ་ལ་སྦྱར་རོ།། 
རྒྱ་འདི་ཕྱག་རྒྱ་ཆེན་པོ་སྟེ།། 
ཆོས་ཀྱི་འཁོར་ལོ་ཞེས་སུ་བསྒྲགས།། 
འཇིག་རྟེན་མགོན་པོ་སྐྱོབ་རྣམས་ཀྱིས།། 
འཁོར་ལོ་དམ་པ་འདི་བསྐོར་རོ།། 
ན་མཿ་ས་མནྟ་བུདྡྷཱ་ནཱན།
ཏ་ཐཱ་ག་ཏ་ཨ་མྲྀ་ཏེ་བི་ཛ་ཡ་བརྞ་ན་སརྦྦ་ཛ་ཡ་ག་ཏ་དྷརྠ་ཀཱ་རི་མ་ཧཱ་ཀྲྀ་པེ་ཧཱུྃ་ཧཾ་ཏྲ་ཧི་མ་ཧཱད་བྷཱུ་ཏེ་ཧཱུྃ།
གསང་བའི་ཕྱག་རྒྱ་ལས་མཐེ་བོ་གཉིས་ལག་མཐིལ་དུ་བཅུག་ལ།
མཛུབ་མོ་གཉིས་ཀྱིས་རྩ་བ་དཀྲིས་ཏེ་ལྷག་མ་རྣམས་སོ་ན་གཞག་ལ་བསྒྲེང་ངོ།། 
འཇིག་རྟེན་མགོན་པོ་སྐྱོབ་རྣམས་ཀྱིས།། 
ཕྱག་རྒྱ་སེམས་ཅན་ཐམས་ཅད་ཀྱི།། 
དོན་རྣམས་རྟག་ཏུ་མྱུར་བྱེད་འདི།། 
ཆོས་ཀྱི་དུང་ཞེས་རྣམ་པར་གྲགས།། 
ན་མཿ་ས་མནྟ་བུདྡྷཱ་ནཱན།
ཏྱ་ད་དྷྭ་བྷ་ག་བ་ཏི་པྲ་ཏིཥྛཱ་ཏེ།
ཨ་ནནྟ་རུ་ས་ར་བི་ནིར་གྷོ་ཥྃ།
སརྦ་ཏ་ཐཱ་ག་ཏ་བཱཀ་པྲ་ས་ར་བིསྨ་ཡ་ཀ་དྷ་ར་མ་ཧཱ་དྷ་ར་མ་ཧཱ་དྷ་ར་མཥྐ་སརྦྦ་སཏྭ་སནྟོ་ཤ་ནཱ་རཱ་མ་ཧཱ་མ་ཧཱ་ཧཱུྃ།
གང་བའི་ཕྱག་རྒྱ་དེ་ཉིད་ལས་མཛུབ་མོ་གཉིས་བཀུག་སྟེ་མཐེ་བོའི་སེན་མོའི་སྟེང་དུ་རལ་གྲིའི་ཚུལ་དུ་གཟུང་ངོ།། 
ཕྱག་རྒྱ་རབ་ཏུ་མཐུ་ཆེན་འདི།། 
རལ་གྲིའི་ཕྱག་རྒྱར་རྣམ་པར་གྲགས།། 
སེམས་ཅན་ཀུན་གྱི་འཇིགས་ཚོགས་ལྟ།། 
ལྷན་ཅིག་སྐྱེས་པའང་གཅོད་པ་ཡིན།། 
ན་མཿ་ས་མནྟ་བུདྡྷཱ་ནཱན།
ཨ་མ་ཧཱ་ཁཌྒ་པྲཛྙཱ་ཏེ་ཛི་ཏ་སཏ་ཀཱ་ཡ་དྲྀཥྚི་ཙྪིནྡ་ན་ཀཱ་ར།
ཏ་ཐཱ་ག་ཏཱ་དྷི་མུཀྟི་ནིར་ཛཱ་ཏ་བི་དྷུ་ཏ་སྃ་ཀལྤ་མ་ཧཱ་མ་ཧཱ་ཧཱུྃ་ཛཿ།
ཕྱག་རྒྱ་དེ་ཉིད་ལས་མཛུབ་མོ་གཉིས་ཕྱི་རོལ་དུ་བརྐྱང་སྟེ།
གུང་མོ་གཉིས་ཀྱི་ཚིགས་གསུམ་པར་ནས་གང་ཙམ་གྱིས་མ་རེག་པར་བཟུང་ལ།
རྡོ་རྗེ་ལྟ་བུར་བྱས་ཏེ་མཐེ་བོ་དང་སྲིན་ལག་དང་མཐེའུ་ཆུང་གཉིས་ནང་དུ་གཞུག་གོ།
སངས་རྒྱས་འཇིག་རྟེན་མགོན་པོ་ཡི།། 
ཕྱག་རྒྱ་རབ་ཏུ་བསྒྲགས་པ་འདི།། 
མི་ཤེས་གྲོང་ཁྱེར་འཇིག་པ་ཡི།། 
རྡོ་རྗེའི་ཕྱག་རྒྱར་རྣམ་པར་གྲགས།། 
དེའི་གསང་སྔགས་ནི།
ན་མཿ་ས་མནྟ་བུདྡྷཱ་ནཱན།
མ་ཧཱ་བིསྨ་ཡ་ཏེ་ཛོད་བྷ་བ་མ་ཧཱ་ཙཎྜ་དུར་དན་ཏཱ་ཏྲ་བྷཉྫ་ཧཱ།
རྡོ་རྗེའི་ཕྱག་རྒྱ་དེ་ཉིད་ལས་མཛུབ་མོ་གཉིས་གུང་མོ་གཉིས་ཀྱི་ངོས་སུ་གཙུག་ཏོར་ལྟ་བུར་གཟུང་ངོ།། 
འདི་ནི་གཙུག་ཏོར་ཕྱག་རྒྱ་སྟེ།། 
འཇིག་རྟེན་མགོན་པོ་སྐྱོབ་པ་ཡིན།། 
གང་གིས་ཕྱག་རྒྱ་འདི་བཅིངས་པ།། 
དེ་ལ་འདི་ནི་གཙུག་ཏོར་འགྱུར།། 
དེའི་གསང་སྔགས་ནི།
ན་མཿ་ས་མནྟ་བུདྡྷཱ་ནཱན།
སརྦྦ་ཏྲ་ཨ་པྲ་ཏི་ཧ་ཏ་བྷ་བ་ཏི་དྷརྨྨ་ཏཱ་བ་ལི་ནཱན།
སརྦྦ་ཏ་ཐཱ་ག་ཏ་ནོ་དུ་དྷརྱ་བ་ཤ་ཡ།
མ་ཧཱ་བུདྷཱ་སརྦྦ་ཏ་ཐཱ་ག་ཏ།
ཨ་དྷིཥྛཱ་ན་ཨ་དྷིཥྛཱ་ཏེ་སྥུ་ར་མ་ཧཱ་མ་ཧོཥྞཱི་ཥ་སྭཱ་ཧཱ།
ལག་པ་གཡས་པ་ཁུ་ཚུར་བཅངས་ལ་སྨིན་མཚམས་སུ་གཟུང་ངོ།། 
རྒྱ་འདི་རྒྱལ་བ་མཆོག་རྣམས་ཀྱི།། 
མཛོད་སྤུར་རྟག་ཏུ་རྣམ་པར་བསྒྲགས།། 
དེའི་སྔགས་ནི།
ན་མཿ་ས་མནྟ་བུདྡྷཱ་ནཱན།
ཨ་ཤི་ཁེན་དུ་བ་མ་པྲ་བྷ་སརྦྦ་སཏྭ་ཀླེ་ཤ་སནྟ་པ་པྲ་ཤ་མ་ནཱ་ག་ར་མ་ཧཱ་ཏི་དྷ་ར།
སརྦྦ་ཏ་ཐཱ་ག་ཏ་ཨ་ལྃ་ཀཱ་ར་མ་ཧཱ་པུ་རུ་ཥ་རཱུ་པ་དྷ་ར་ཀ་ཀོ་ཏི་ག་ཏ་སྭཱ་ཧཱ།
གསང་བ་པའི་བདག་པོ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་སངས་རྒྱས་ཀྱི་བྱ་བ་ལ་ཉེ་བར་གནས་པ་དེ་གང་ཡིན་པ་དེ་དག་ནི་གསང་སྔགས་དང་ཕྱག་རྒྱ་འདི་དག་ཡིན་ནོ།། 
གསང་བ་པའི་བདག་པོ་དེ་ལྟ་བས་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའ་གསང་སྔགས་དང་ཕྱག་རྒྱ་འདི་དག་གིས་བྱིན་གྱིས་བརླབས་པ་རྣམས་ནི་ཡིད་བཞིན་གྱི་ནོར་བུ་གཟུགས་སྣ་ཚོགས་པ་དང་འདྲ་བའི་ལུས་རྣམས་ཀྱིས་སེམས་ཅན་གྱི་ཁམས་རྣམས་སུ་སེམས་ཅན་གདུལ་བའི་དབང་གིས་ཇི་ལྟར་རྗེས་སུ་མཐུན་པའི་ལུས་རྣམས་སྟོན་ཏོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་བའི་སྙིང་པོའི་དཀྱིལ་འཁོར་ལ་སྡོམ་པ་གང་དང་ལྡན་ན་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལུས་དང་ངག་དང་ཡིད་བསྡམས་ཤིང་སྤྱོད་པར་འགྱུར་བའི་སྡོམ་པ་དང་བྱང་ཆུབ་ཀྱི་སེམས་ཡོད་དོ།། 
གསང་བ་པའི་བདག་པོ་དེ་ལ་སྡོམ་པ་གང་ཞེ་ན།
བསྡམ་པ་ནི་སྡོམ་པ་སྟེ་ལུས་དང་ངག་དང་ཡིད་རྣམས་བསྡུས་ཤིང་ཡོངས་སུ་བསྡུས་པ་ཕྱི་དང་ནང་གི་སྡུག་བསྔལ་སེལ་བར་འགྱུར་བ་དེ་ནི་སྡོམ་པ་ཡིན་ནོ།། 
དེ་སྐད་ཅེས་བཀའ་སྩལ་པ་དང་།
ཕྱག་ན་རྡོ་རྗེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པས་སྡོམ་པ་ཅི་ལྟར་གཟུང་བར་བགྱི།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་འདི་ལ་སློབ་དཔོན་གྱིས་ལྷ་སྤྱན་དྲང་བ་བྱས་ལ་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླགས་ཏེ།
དཀྱིལ་འཁོར་ལ་ཕྱོགས་ཏེ་དེར་འདུག་ལ་སློབ་མ་རྣམས་ལ་བོས་ཏེ་འདི་སྐད་དུ་བུ་དུས་གསུམ་དུ་སྒྲིབ་པ་མེད་པར་གནས་པ།
དམ་ཚིག་ཆེན་པོ་ལ་འཇུག་པའི་སྡོམ་པ་ནོས་ཤིག་ཅེས་བསྒོ་བར་བྱའོ།། 
དེས་ཀྱང་ཐལ་མོ་སྦྱར་པུས་མོ་བཙུགས་ཏེ་འདི་སྐད་དུ་སློབ་དཔོན་དགོངས་སུ་གསོལ།
བདག་མིང་འདི་ཞེས་བགྱི་བ་དེང་གི་དུས་འདི་ནས་བཟུང་སྟེ།
ནམ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་སློབ་དཔོན་གྱིས་བདག་ལ་དམ་ཚིག་ཆེན་པོ་ལ་འཇུག་པའི་སྡོམ་པ་སྩལ་དུ་གསོལ།
སྟོན་པའི་བཀའ་སྤྱི་བོས་ནོད་པར་འཚལ་ལོ་ཞེས་སྨྲ་བར་བྱའོ།། 
དེ་ནས་སློབ་དཔོན་གྱིས་ཀྱང་འདི་སྐད་དུ་རིགས་ཀྱི་བུ་དགོངས་ཤིག།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པ་ཁྱོད་ཀྱིས་བྱང་ཆུབ་ཀྱི་སྙིང་པོ་ལ་འདུག་གི་བར་དུ་ལྷག་པའི་བསམ་པས་སངས་རྒྱས་དང་།
བྱང་ཆུབ་སེམས་དཔའ་རྣམས་ལ་བདག་དབུལ་བར་བྱའོ།། 
གསང་བ་པའི་བདག་པོ་འདི་ནི་དམ་ཚིག་ཆེན་པོ་ལ་འཇུག་པ་ཞེས་བྱ་བའི་སྡོམ་པ་ཡིན་ཏེ།
སྡོམ་པ་འདི་ལ་གནས་པའི་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ནི་ཚུལ་ཁྲིམས་ཤིན་ཏུ་བསྡམས་ཤིང་།
དེ་བཞིན་གཤེགས་པའི་ཚུལ་ཁྲིམས་བླ་ན་མེད་པ་ལ་རབ་ཏུ་གནས་པ་ཡིན་ནོ།། 
གསང་བ་པའི་བདག་པོ་དེ་ལྟ་བས་ན་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པའི་སྒོ་འདི་ལ་སློབ་པར་འདོད་པའི་བྱང་ཆུབ་སེམས་དཔས་དམ་ཚིག་ཆེན་པོ་ལ་འཇུག་པ་འདི་ལ་མངོན་པར་བརྩོན་པར་བྱའོ།། 
གསང་བ་པའི་བདག་པོ་བྱང་ཆུབ་སེམས་དཔའ་སེམས་གང་དང་ལྡན་ན་དེ་བཞིན་གཤེགས་པའི་རིགས་སུ་སྐྱེས་ཤིང་འདས་པ་དང་མ་བྱོན་པ་དང་།
ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་རབ་ཏུ་གནས་པར་འགྱུར་བའི་བྱང་ཆུབ་ཀྱི་སེམས་དེ་ཡང་ཉོན་ཅིག།
དེ་ནས་བཅོམ་ལྡན་འདས་ལ་ཕྱག་ན་རྡོ་རྗེས་འདི་སྐད་གསོལ་ཏོ།། 
བཅོམ་ལྡན་འདས་བདག་ཅག་ལ་ཐུགས་བརྩེ་བའི་སླད་དུ་བྱང་ཆུབ་ཀྱི་སེམས་དེ་བཤད་དུ་གསོལ།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་དེ་ལ་བྱང་ཆུབ་གང་ཞེ་ན།
བྱང་ཆུབ་ནི་ནམ་མཁའི་ངོ་བོ་ཉིད་དོ།། 
ནམ་མཁའ་ཡང་གཟུགས་མེད་བསྟན་དུ་མེད་གཟུང་དུ་མེད་པའོ།། 
བྱང་ཆུབ་ཀྱི་མཚན་ཉིད་གང་ཡིན་པ་སེམས་ཀྱི་མཚན་ཉིད་ཀྱང་དེ་ཡིན་ནོ།། 
གསང་བ་པའི་བདག་པོ་དེ་ལྟ་བས་ན་སེམས་དང་ནམ་མཁའ་དང་བྱང་ཆུབ་འདི་དག་ནི་གཉིས་སུ་མེད་དོ།། 
འདི་ལ་ཆོས་རྣམས་མཉམ་པ་ཉིད་དུ་རྟོགས་པ་ཆོས་ཀྱི་དབྱིངས་ཁོང་དུ་ཆུད་པ་གང་ཡིན་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ནོ།། 
དེ་ལ་མི་སྐྱེ་བའི་ཚུལ་དང་མི་དམིགས་པའི་ཚུལ་གྱིས་སེམས་སྐྱེ་བ་གང་ཡིན་པ་དེ་ནི།
གསང་བ་པའི་བདག་པོ་བྱང་ཆུབ་ཀྱི་སེམས་ཞེས་བྱའོ།། 
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གནས་ཀྱི་གཞི་ལྔས་བྱང་ཆུབ་མངོན་པར་རྟོགས་པར་འགྱུར་ཏེ།
ལྔ་གང་ཞེ་ན།
གསང་བ་པའི་བདག་པོ་འདི་ལ་བྱང་ཆུབ་སེམས་དཔའ་རྣམས་དངོས་པོ་ཐམས་ཅད་དང་བྲལ་བར་མངོན་པར་རྟོགས་པར་འགྱུར་རོ།། 
ཁ་ཅིག་ནི་ཕུང་པོ་དང་།
ཁམས་དང་།
སྐྱེ་མཆེད་དང་།
གཟུང་བ་དང་།
འཛིན་པ་རྣམ་པར་སྤངས་པ་སྟོང་པ་སྒྱུ་མ་ལྟ་བུར་མངོན་པར་རྟོགས་པར་འགྱུར་རོ།། 
ཁ་ཅིག་ནི་ཆོས་ལ་དམིགས་པས་སོ།། 
གསང་བ་པའི་བདག་པོ་འོན་ཀྱང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པས།
འདི་ལྟར་དངོས་པོ་ཐམས་ཅད་དང་བྲལ་བ་ཕུང་པོ་དང་ཁམས་དང་།
སྐྱེ་མཆེད་དང་།
གཟུང་བ་དང་།
འཛིན་པ་རྣམ་པར་སྤངས་པ་ཆོས་བདག་མེད་པ་མཉམ་པ་ཉིད་ཀྱིས་རང་གི་སེམས་ཐོག་མ་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཉིད་དུ་རྟོགས་པར་བྱའོ།། 
གསང་བ་པའི་བདག་པོ་དེ་ལ་དངོས་པོ་ཐམས་ཅད་དང་བྲལ་བ་ཞེས་བྱ་བ་དེ་ནི་དེ་བཞིན་གཤེགས་པས་འདི་ལ་བདག་གམ།
སེམས་ཅན་ནམ།
སྐྱེ་བའམ།
ཤེད་ལས་སྐྱེས་པ་ཡོད་པ་མ་ཡིན་གྱི་ཕུང་པོ་དང་།
ཁམས་དང་།
སྐྱེ་མཆེད་ཙམ་དུ་ཟད་དོ་ཞེས་འཇིག་རྟེན་པའི་ལམ་ཡོངས་སུ་སྤང་བར་བསྟན་པ་ཡིན་ནོ།། 
ཕུང་པོ་ཁམས་དང་།
སྐྱེ་མཆེད་དང་།
གཟུང་བ་དང་།
འཛིན་པ་རྣམ་པར་སྤངས་པ་ཞེས་བྱ་བ་ནི་ཉན་ཐོས་ཀྱི་ལམ་མངོན་པར་རྟོགས་པ་ཡོངས་སུ་ཤེས་པའི་སྒོ་ནས།
བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་མངོན་པར་རྟོགས་པ་རྣམ་པར་གཞག་པ་ཡིན་ནོ།། 
ཆོས་བདག་མེད་པ་མཉམ་པ་ཉིད་ཀྱིས་ནི་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་རང་གི་སེམས་ཐོག་མ་ནས་མ་སྐྱེས་པར་མཐོང་ཞིང་སྟོང་པ་ཉིད་ཀྱི་ངོ་བོ་ཉིད་རྫས་མེད་པ་མཚན་ཉིད་མེད་པར་མངོན་པར་རྟོགས་པར་འགྱུར་རོ།། 
གསང་བ་པའི་བདག་པོ་དེ་ལྟ་བས་ན།
བྱང་ཆུབ་སེམས་དཔས་གནས་མེད་པ་སྒྲིབ་པ་མེད་པ་སྤྲོས་པ་ཐམས་ཅད་དང་བྲལ་བའི་སེམས་བསྐྱེད་པར་བྱའོ།། 
གསང་བ་པའི་བདག་པོ་རྣམ་གྲངས་འདིས་ཀྱང་འདི་ལྟར་ཐེག་པ་ཆེན་པོ་ལ་ཡང་དག་པར་གནས་པའི་བྱང་ཆུབ་སེམས་དཔའ་རྣམས་ལ་གསང་སྔགས་སྤྱད་པའི་ཚུལ་སྒྲུབ་པ་རྣམ་པར་ཐར་པའི་སྒོ་མ་གཏོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཕན་འདོགས་པ་མེད་པར་རིག་པར་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་རྣམས་བསྐལ་པ་དུ་མར་འབད་ཅིང་བཙལ་ཏེ།
གཏང་དཀའ་བ་རྣམས་ཀྱང་བྱས་པས་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཚེ་འདི་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ།། 
དེ་ཡང་ཅིའི་ཕྱིར་ཞེ་ན།
གསང་བ་པའི་བདག་པོ་ཚེ་ཞེས་བྱ་བ་དེ་ནི་དེ་བཞིན་གཤེགས་པས་སྐྱེ་བ་ལ་འདུ་ཤེས་སུ་བྱ་བར་ཟད་དོ།། 
བྱང་ཆུབ་སེམས་དཔའ་དེ་རྣམས་ཀྱི་འདུ་ཤེས་དེ་ཡང་ཆོས་ཐམས་ཅད་ཀྱི་ངོ་བོ་ཉིད་ཁོང་དུ་ཆུད་པའི་ཏིང་ངེ་འཛིན་ཐོབ་པའི་སྔོན་རོལ་ཉིད་དུ་འགགས་པའི་ཕྱིར་རོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་གསང་བ་པའི་བདག་པོ་ཕྱག་ན་རྡོ་རྗེ་ལ་བཀའ་སྩལ་པ།
གསང་བ་པའི་བདག་པོ་གསང་བའི་སྙིང་པོའི་དཀྱིལ་འཁོར་དང་།
ཕྱག་རྒྱའི་དམ་ཚིག་འདི་ལ་འཇུག་པར་འདོད་པའི་བྱང་ཆུབ་སེམས་དཔའ་ཆོས་ལྔ་རྒྱང་རིང་དུ་སྤང་བར་བྱའོ།། 
ལྔ་གང་ཞེ་ན།
སེར་སྣ་དང་སེམས་ཅན་ལ་གནོད་པ་དང་།
ཐེ་ཙོམ་དང་ལེ་ལོ་དང་གསང་སྔགས་ལ་སོགས་པ་ལ་མ་གུས་པ་སྟེ།
གསང་བ་པའི་བདག་པོ་ཆོས་འདི་ལྔ་ནི་བྱང་ཆུབ་སེམས་དཔའ་ཚེ་འདི་ཉིད་ལ་འཇིག་རྟེན་ལས་འདས་པའི་ལམ་དུ་འཇུག་པར་འདོད་པ་རྣམས་ཀྱིས་རྒྱང་རིང་དུ་སྤང་བར་བྱའོ།། 
གསང་བ་པའི་བདག་པོ་ཆོས་འདི་རྣམས་ལ་གནས་པའི་བྱང་ཆུབ་སེམས་དཔའ་དེ་ལ།
བྱང་ཆུབ་ཀྱི་སྤྱད་པ་ཅུང་ཟད་ཀྱང་ཡོངས་སུ་རྫོགས་པར་ང་མི་སྨྲའོ།། 
གསང་བ་པའི་བདག་པོ།
དེ་ཅིའི་ཕྱིར་ཞེ་ན།
ཆོས་འདི་རྣམས་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སེམས་ཀྱི་བར་དུ་གཅོད་པ་ཆེན་པོའོ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་གསང་བའི་སྙིང་པོ་འདིའི་དམ་ཚིག་ལ་གནས་པར་གྱུར་པ་དེའི་བསོད་ནམས་ཅི་ཙམ་ཞིག་འཕེལ་བར་འགྱུར།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་འདི་སྐད་ཅེས་བཀའ་སྩལ་ཏོ།། 
གསང་བ་པའི་བདག་པོ་ནམ་མཁའི་དབྱིངས་ཀྱི་མཐའ་རྟོགས་པར་ནུས་སམ།
གསོལ་པ།
བཅོམ་ལྡན་འདས་ནམ་མཁའི་དབྱིངས་ཀྱི་ཚད་མ་མཆིས་པས་དེའི་ཚད་གཟུང་བར་མི་ནུས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
ནམ་མཁའི་དབྱིངས་ཀྱི་མཐའ་ནི་རྟོགས་པར་ནུས་ཀྱང་སྲིད་ཀྱི་གསང་བའི་སྙིང་པོའི་དཀྱིལ་འཁོར་དུ་དམ་ཚིག་མཐོང་བའི་རིགས་ཀྱི་བུའམ་རིགས་ཀྱི་བུ་མོའི་བསོད་ནམས་མངོན་པར་འདུས་བྱས་པ་གང་ཡིན་པའི་བསོད་ནམས་དེའི་ཚད་ནི་རྟོགས་པར་མི་ནུས་སོ།། 
དེ་ཅིའི་ཕྱིར་ཞེ་ན།
གསང་བ་པའི་བདག་པོ་དཀྱིལ་འཁོར་འདི་ནི་སངས་རྒྱས་འབྱུང་བ་མཐོང་ངོ།། 
གསང་བ་པའི་བདག་པོ་དཀྱིལ་འཁོར་ཞེས་བྱ་བ་ནི།
སྙིང་པོ་གཙོ་བོ་སྙིང་པོ་ཐམས་ཅད་ཀྱི་མཐར་ཕྱིན་པ་སྟེ་དེའི་གོང་ན་དེ་བཞིན་གཤེགས་པའི་དཀྱིལ་འཁོར་མེད་དོ།། 
དགེ་བའི་རྩ་བ་ཐམས་ཅད་ཀྱི་སྙིང་པོར་གྱུར་པ་གནས་སུ་གྱུར་པ་སྐྱབས་སུ་གྱུར་པའོ།། 
གསང་བ་པའི་བདག་པོ་དེ་ལྟ་བས་ན་རིགས་ཀྱི་བུའམ་རིགས་ཀྱི་བུ་མོ་དཀྱིལ་འཁོར་དང་ཕྱག་རྒྱ་དང་དམ་ཚིག་འདི་ལ་འཇུག་པར་འདོད་པས།
དཀྱིལ་འཁོར་དང་ཕྱག་རྒྱ་དང་དམ་ཚིག་ལ་འཇུག་པ་ཐོབ་པར་འགྱུར་བ་གང་ན་བ་དེར་འཇིག་རྟེན་གྱི་ཁམས་མེ་མ་མུར་གྱིས་ཡོངས་སུ་གང་བ་ལ་ཡང་རྐང་པ་གཉིས་ཀྱིས་འབོགས་ཏེ་འགྲོ་བར་བྱའོ།། 
བྱང་ཆུབ་སེམས་དཔའ་གསང་སྔགས་ཀྱི་སྒོ་ནས།
བྱང་ཆུབ་སེམས་དཔའི་སྤྱད་པ་སྤྱོད་པ་དེ་རྣམས་ལ་ཡང་རིགས་ཀྱི་བུའམ་རིགས་ཀྱི་བུ་མོ་དེ་དག་གིས་དགེ་བའི་བཤེས་གཉེན་གྱི་འདུ་ཤེས་དང་།
ཕ་མའི་འདུ་ཤེས་དང་མཁན་པོའི་འདུ་ཤེས་བསྐྱེད་པར་བྱའོ།། 
དེ་ཅིའི་ཕྱིར་ཞེ་ན།
བྱང་ཆུབ་སེམས་དཔའ་དེ་དག་ལ་ནི་བདག་གི་ཤ་དང་ཁྲག་གིས་མཆོད་ན་ཡང་ལན་ལོན་པར་མི་འགྱུར་ན་མཆོད་པ་གཞན་གྱིས་ལྟ་ག་ལ་ནུས།
གསང་བ་པའི་བདག་པོ་གང་ལ་བརྟེན་ནས་སེམས་ཅན་དམྱལ་བའི་རྒྱུན་ཆད་པར་འགྱུར་ཞིང་དུད་འགྲོའི་སྐྱེ་གནས་སུ་འགྲོ་བ་དང་།
གཤིན་རྗེའི་འཇིག་རྟེན་པའི་ཕུང་པོ་མེད་པར་འགྱུར་བའི་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་ཀྱང་བྱང་ཆུབ་སེམས་དཔའི་སྤྱད་པ་སྤྱོད་པ་དེ་དག་ལ་ཅི་ལྟར་ལན་ལྡོན་པར་འགྱུར།
བྱང་ཆུབ་སེམས་དཔའ་དེ་དག་ནི་མི་མཉམ་པ་དང་མཉམ་པ་ལ་གནས་པ།
དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་ཀྱིས་བྱིན་དུ་བརླབས་པ་ནམ་མཁའ་ལྟར་གནས་མེད་པའི་སྤྱོད་ཡུལ་ཅན་ཡིན་པར་རིག་པར་བྱའོ།། 
གསང་བ་པའི་བདག་པོ་ངས་ཁྱོད་ལ་བསྒོ་བར་བྱའོ།། 
ཤེས་པར་བྱའོ།། 
མ་འོངས་པའི་དུས་ན་མི་བླུན་པོ་དམིགས་པ་ཅན་ལ་ལྟ་བ་འཇིག་ཚོགས་ལ་ལྟ་བ་མངོན་པར་ཞེན་པ་བློ་ཕྱིན་ཅི་ལོག་ཏུ་གྱུར་པ་བདག་གི་སེམས་ཀྱི་གནས་གཏན་ལ་མ་ཕེབས་པ་རྣམས་རྣམ་པར་འཁྲུལ་ནས་འདི་སྐད་དུ།
འདི་ནི་སངས་རྒྱས་ཀྱིས་གསུངས་པ་མ་ཡིན་གྱི་འདི་དག་ནི་རང་བཟོ་ཅན་གྱིས་རང་བཟོར་བྱས་པ་ཡིན་ནོ་ཞེས་ཟེར་བ་དག་འབྱུང་བར་འགྱུར་རོ།། 
གསང་བ་པའི་བདག་པོ་མི་བླུན་པོ་དེ་དག་ནི་འགྲོ་བ་གཉིས་སུ་འགྲོ་བར་རིག་པར་བྱ་སྟེ།
གཉིས་གང་ཞེ་ན་འདི་ལྟ་སྟེ།
སེམས་ཅན་དམྱལ་བ་དང་དུད་འགྲོའོ།། 
གསང་བ་པའི་བདག་པོ་དེ་དག་ལ་དགེ་བའི་རྩ་བའི་རྒྱུ་ཅུང་ཟད་ཀྱང་ཡོད་པར་ང་མེ་སྨྲའོ།། 
དེ་ཅིའི་ཕྱིར་ཞེ་ན།
དེ་དག་ནི་རྩ་བ་ཚད་པར་བྱེད་པ་ལ་ཞུགས་པ་སྟེ།
སངས་རྒྱས་ཀྱི་བྱང་ཆུབ་ལ་བར་དུ་གཅོད་པར་བྱེད་པ་བདུད་ཀྱིས་ཟིལ་གྱིས་ནོན་པ་ཤེས་རབ་འཆལ་པའི་རང་བཞིན་ཅན་ཐེག་པ་ཆེན་པོ་ལ་གོམས་པར་མ་བྱས་པ་ཉན་ཐོས་ཀྱི་ཐེག་པ་ལ་སྙིང་པོར་འདུ་ཤེས་པ་རྣམས་འབྱུང་བར་འགྱུར་རོ།། 
རིགས་ཀྱི་བུའམ་རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་ལ་མངོན་པར་བརྩོན་པར་འགྱུར་བ་དེ་དག་ལ་ཚུལ་ཁྲིམས་འཆལ་པ་སྡིག་པའི་ཆོས་སྤྱོད་པ་དེ་དག་ལ་སངས་རྒྱས་ཀྱི་བྱང་ཆུབ་ག་ལ་ཡོད་ཅེས་མི་སྙན་པ་སྨྲ་བར་འགྱུར་ཏེ།
མི་བླུན་པོ་དེ་དག་གིས་མི་སྙན་པ་དེ་སྨྲས་པས་ངན་འགྲོ་གཉིས་སུ་ལྷུང་སྟེ།
གསང་སྔགས་ཀྱི་སྤྱད་པ་སྤྱོད་པ་དེ་ནི་འདི་ལྟར་བཅོམ་ལྡན་འདས་ཐམས་ཅད་མཁྱེན་པ་དེས།
སེམས་ཅན་རྣམས་ལ་ཕན་གདགས་པའི་ཕྱིར་འདི་དག་ཐམས་ཅད་གསུངས་སོ།། 
དེ་དག་ལ་སྡང་བའི་སེམས་བསྐྱེད་པས་སྡུག་བསྔལ་གྱི་སྐལ་བ་ཅན་དུ་འགྱུར་རོ།། 
དེ་ཅིའི་ཕྱིར་ཞེ་ན།
དེ་དག་ནི་དེ་བཞིན་གཤེགས་པའི་གསང་བ་འཛིན་པ་ལྷ་དང་བཅས་པའི་འཇིག་རྟེན་གྱིས་ཕྱག་བྱ་བར་འོས་པར་ཡིན་པར་རིག་པར་བྱའོ།། 
དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་སྙེད་ལ་བཀའ་སྩལ་པ།
རིགས་ཀྱི་བུ་དེ་རྣམས་བསྲུང་བ་དང་བསྐྱབ་པ་དང་།
སྦ་བའི་ཕྱིར་རིགས་ཀྱི་བུ་ཁྱོད་ཀྱི་ལག་ཏུ་གཏད་ཀྱིས།
ཁྱོད་ཀྱིས་རིགས་ཀྱི་བུ་དེ་རྣམས་རྟག་ཏུ་རྒྱུན་མི་འཆད་པར་བསྲུང་བར་གྱིས་ཤིག།
ཡོངས་སུ་བསྐྱབ་པར་གྱིས་གནོད་པ་ལས་ཀྱང་བཟློག་པར་གྱིས་ཤིག།
དེ་སྐད་ཅེས་བཀའ་སྩལ་པ་དང་།
ཕྱག་ན་རྡོ་རྗེ་ལ་སོགས་པ་རྡོ་རྗེ་འཛིན་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་སྙེད་པོ་དེ་དག་གིས་མགྲིན་གཅིག་ཏུ་ཚིག་འདི་སྐད་སྨྲས་སོ།། 
བཅོམ་ལྡན་འདས་དེ་བཞིན་གཤེགས་པ་ཆོས་ཀྱི་རྗེས་ཅི་སྐད་བཀའ་སྩལ་པ་དེ་བཞིན་དུ་ཐམས་ཅད་བགྱིའོ།། 
རིགས་ཀྱི་བུ་དེ་དག་ནམ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་བསྲུང་བར་བགྱིའོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་དག་ལེགས་སོ་ལེགས་སོ།། 
ཁྱོད་ཀྱིས་ཅི་ནས་ཀྱང་སྟོན་པའི་བསྟན་པ་འཇིག་པར་མི་འགྱུར་བ་དེ་ལྟར་གྱིས་ཤིག།
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་རྡོ་རྗེ་འཛིན་དེ་དག་ཐམས་ཅད་ལ་སྨྲས་པ།
གྲོགས་པོ་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་བྱ་དཀའ་བ་བརྒྱ་སྟོང་དུ་མར་བསྒྲུབས་པ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཡིན་ཏེ།
དེ་བས་ན་ཁྱེད་ཐམས་ཅད་ཀྱིས་ནན་ཏན་བསྐྱེད་དེ་དེ་དག་བསྲུང་བར་གྱིས་ཤིག།
དེ་ཅིའི་ཕྱིར་ཞེ་ན།
འདིས་ནི་བདག་ཅག་དེ་བཞིན་གཤེགས་པའི་བཀའ་བཞིན་བྱེད་པའོ།། 
ཞེས་བྱ་བར་འགྱུར་རོ།། 
དེ་བཞིན་གཤེགས་པའི་བསྟན་པ་བསྲུང་བའོ།། 
ཞེས་བྱ་བར་འགྱུར་རོ།། 
མི་མཉམ་པ་དང་མཉམ་པའོ།། 
ཞེས་བྱ་བར་འགྱུར་རོ།། 
སྟོབས་བཅུ་འཛིན་པའོ།། 
ཞེས་བྱ་བར་འགྱུར་རོ།། 
དེ་བས་ན་ཆོས་ཀྱི་རྣམ་གྲངས་འདི་བསྲུང་བ་དང་།
བསྐྱབ་པ་དང་།
སྦ་བའི་ཕྱིར་བདག་ཅག་རྣམས་ཀྱིས་རྟག་ཏུ་བརྩོན་པར་བྱའོ།། 
རིགས་ཀྱི་བུ་དེ་དག་ཀྱང་བསྲུང་བ་དང་།
བསྐྱབ་པ་དང་སྦ་བའི་ཕྱིར་བརྩོན་པར་བྱའོ།། 
དེ་སྐད་ཅེས་སྨྲས་པ་དང་།
རྡོ་རྗེ་འཛིན་དེ་དག་གིས་མགྲིན་གཅིག་ཏུ་སྨྲས་པ།
བདག་གིས་ཅི་ནས་ཀྱང་སྟོན་པའི་བསྟན་པ་ཡུན་རིང་དུ་གནས་པར་འགྱུར་བ་དང་།
འཇིག་པར་མི་འགྱུར་བར་བྱ་བ་འདི་ནི་ངེས་པར་བྱ་དགོས་སོ་ཞེས་སྨྲས་སོ།། 
དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་མ་འོངས་པའི་འགྲོ་བ་ལ་གཟིགས་ནས་ཆོས་ཀྱི་རྣམ་གྲངས་འདི་ཡུན་རིང་དུ་གནས་པར་བྱ་བའི་ཕྱིར།
ཐུགས་རྗེ་ཆེན་པོ་ཐོག་མར་བྱས་ནས་གསང་སྔགས་ཀྱི་ཚིག་འདི་དག་གསུངས་སོ།། 
ན་མ་སྟྲཻ་ཡ་དྷྭི་ཀཱ་ནཱན།
སརྦྦ་ཏ་ཐཱ་ག་ཏཱ་ནཱན།
སརྦྦ་ཏ་ཐཱ་ག་ཏཱ་ས་མ་ཏཱ་ག་ཏི་ག་ཏེ།
ཨེ་ཀདྡྷརྨྨ་སམ་བྷ་སརྦྦ་ས་ར་ཎེ་བི་ཙི་ཏྲ་རཱུ་པ་དྷཱ་རི་ཎཱི།
སརྦྦ་ས་ཏ་ཏྲ་ཨ་བྷི་པྲཱ་ཡ་བ་རི་པཱུ་ར་ཎི།
སརྦྦ་བོ་དྷི་ས་ཏ་ཏྲ་ག་ཏ་མཱ་ན་སེ།
ཏྲ་ཧི་མཾ་སརྦྦ་ངྷརྨྨ་ས་མ།
མ་ཧཱ་མ་ཧཱི་བཻ་རོ་ཙ་ན་གརྦྷ་སཾ་བུདྡྷ།
སརྦྦ་ཏ་ཐཱ་ག་ཏ།
ཨ་དྷིཥྛི་ཏེ་ཏྲ་ཧི་ཏེ་བྷ་ག་བ་ཏེ་ཧཱུྃ།
དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱིས་རྗེས་སུ་གནང་བ།
བཅོམ་ལྡན་འདས་རྣམ་པར་སྣང་མཛད་ཀྱིས་བྱིན་གྱིས་བརླབས་ཀྱིས་སྙིང་རྗེ་ཆེན་པོ་མངོན་དུ་བྱས་ཏེ།
འདི་ཉིད་ཀྱི་རྒྱུད་ཕྱི་མ་སྨྲས་པ།
དང་པོར་སློབ་དཔོན་གཙང་སྦྲ་བྱས་ཏེ།
ཆོས་ཀྱི་དབྱིངས་སུ་གྱུར་པའི་ཡིད་ཀྱིས་བདག་རྣམ་པར་སྣང་མཛད་དུ་དེའི་ཕྱག་རྒྱ་དང་།
གསང་སྔགས་ཀྱིས་བསྒྱུར་ཏེ་དཀྱིལ་འཁོར་བྲིའོ།། 
སྔགས་པ་གསང་སྔགས་ཆོ་ག་ལ།། 
རྟག་པར་ཆོ་ག་སྔ་མ་ཡིས།། 
ཕྱེ་མ་དཀར་པོ་བླངས་ནས་སུ།། 
སྙིང་རྗེར་གྱུར་པའི་ཡིད་ཀྱིས་ནི།། 
རྟག་ཏུ་མི་གཡོ་དྲན་བྱས་ཏེ།། 
དང་པོར་ཚོན་རྩི་དགྱེ་བར་བྱ།། 
དེ་ནས་ཚོན་རྩི་གཉིས་པ་ནི།། 
དམར་པོ་བླངས་ནས་དགྱེ་བར་བྱ།། 
ཚོན་རྩི་གསུམ་པ་སེར་པོ་ཡང་།། 
ཤིན་ཏུ་ངེས་པར་དགྱེ་བར་བྱ།། 
དེ་ནས་མརྒད་འདྲ་བ་དགྱེ།། 
དེ་ནས་ཨན་ད་རྙིལ་འདྲར་དགྱེ།། 
གང་གི་ཁ་དོག་ཅི་འདྲར་གསུངས།། 
དེ་ཡི་དཀྱིལ་འཁོར་དེ་ཉིད་དོ།། 
ལྷ་ཡི་ཁ་དོག་དེ་བཞིན་ཏེ།། 
ཞི་དང་རྒྱས་དང་དྲག་སྤྱོད་པ།། 
དེ་ཡི་གསང་སྔགས་དེ་ཉིད་འདོད།། 
འདི་ནི་གསང་བ་བསྟན་པ་ཡིན།། 
དེ་བཞིན་གཤེགས་པའི་གསང་སྔགས་གང་།། 
དེ་དག་དབང་ཆེན་ཡིན་པར་བསྒྲགས།། 
ཕྱག་ན་པདྨའི་ཆུ་ཡི་ཡིན།། 
རྡོ་རྗེ་ཅན་གྱི་རླུང་གི་ཡིན།། 
ཕོ་ཉ་ལ་སོགས་བྲན་རྣམས་དང་།། 
ཁྲོ་བོའི་མིང་དུ་གང་གཏོགས་པ།། 
ཀུན་དུ་ཐོགས་མེད་སྤྱོད་པ་རྣམས།། 
ཀུན་གྱི་དཀྱིལ་འཁོར་མེ་དང་རླུང་།། 
ཡང་ན་འདི་དག་ཐམས་ཅད་ཀྱང་།། 
ནུས་པའི་མཐུ་ནི་ཀུན་དང་ལྡན།། 
སྟོང་པ་ཉིད་ཀྱི་བདུད་རྩིས་ངོམས།། 
སྙིང་རྗེའི་མིག་ནི་དྲི་མ་མེད།། 
བྱམས་པའི་གོ་ཆ་ལེགས་པར་བགོས།། 
དགའ་བ་དྲི་མེད་རྩལ་དང་ལྡན།། 
སྲིད་པའི་རྒྱ་མཚོར་བྱིང་བ་ཡི།། 
སེམས་ཅན་འདོན་པར་རབ་ཏུ་བརྩོན།། 
འཁོར་བ་ན་ཡང་མི་གནས་ཤིང་།། 
མྱ་ངན་འདས་ལའང་གནས་མ་ཡིན།། 
ཡང་དག་མཐའ་ལ་ངེས་བྱས་ཤིང་།། 
སེམས་ཅན་རྣམས་ཀྱི་དོན་བྱེད་པའོ།། 
དེ་ནས་གསང་བ་པའི་བདག་པོ་ཕྱག་ན་རྡོ་རྗེས་ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ལ་བལྟས་ནས་ཚིག་སྨྲས་པ།
ཐམས་ཅད་མཁྱེན་པ་སྡིག་བྲལ་བ།། 
སྟོན་པ་བཅོམ་པར་ལྡན་པ་འདིས།། 
བགེགས་རྣམས་འབྱུང་བར་འགྱུར་བའི་གནས།། 
གཏན་ལ་བབ་པར་བཤད་འགྱུར་བ།། 
གྲོགས་པོ་ཀུན་གྱིས་མཉན་པར་གྱིས།། 
བགེགས་ནི་རྣམ་པ་དུ་མ་སྟེ།། 
ལྷ་དང་ལྷ་མིན་གནོད་སྦྱིན་མི།། 
དེ་ལ་བགེགས་ནི་རྣམ་གཉིས་ཏེ།། 
ཕྱི་དང་ནང་གི་སྤྱོད་ཡུལ་ལོ།། 
གློ་ལུ་དབུགས་བརྣངས་རིམས་དང་སྐྱུག།
སྐྱ་རྦབ་ནད་དང་ཡི་ག་འཆུ།། 
དེ་ལ་སོགས་པའི་རིམས་རྣམས་ནི།། 
རླུང་གྲང་ཚ་བ་ལ་སོགས་ལས།། 
མི་བཟད་ངོ་བོ་ཅན་འབྱུང་བ།། 
ནང་གི་ཡིན་པར་ཤེས་པར་བྱ།། 
ཕྱི་རོལ་གྱི་ནི་བགེགས་ཆེན་རྣམས།། 
མི་དང་དེ་བཞིན་མི་མིན་ཏེ།། 
ཡེ་ཤེས་ཚེར་མ་དེ་དག་ནི།། 
སྤྱོད་པ་རྣམ་པ་སྣ་ཚོགས་ཀྱིས།། 
འཇིག་རྟེན་གཞིག་པའི་ཕྱིར་འབྱུང་སྟེ།། 
དཀའ་ཐུབ་གནས་ན་རྨོངས་པར་བྱེད།། 
ལས་ཀྱི་ཆོ་ག་མཐོང་བ་ཡིས།། 
དེ་རྣམས་སླར་ནི་བཟློག་པར་བྱ།། 
ཚ་བར་གྱུར་ནས་འོངས་པའི་བགེགས།། 
བསིལ་བས་ཉེ་བར་ཞི་བར་བྱ།། 
ཤེས་རབ་ཅན་གྱིས་གཉེན་པོ་ཡིས།། 
དེ་དག་སོ་སོར་གསོ་བར་བྱ།། 
ཡང་ན་བགེགས་རྣམས་ཐམས་ཅད་ལ།། 
སྔགས་པས་ངེས་པར་མཚམས་བཅད་པ།། 
བགེགས་རྣམས་ཀུན་ལ་ཡེ་ཤེས་ནི།། 
ཞི་བར་བྱེད་པའི་མཆོག་ཏུ་བཤད།། 
འཕགས་པ་རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པར་སྤྲུལ་པ་བྱིན་གྱིས་རློབ་པ་ཐེག་པ་ཆེན་པོའི་མདོ་སྡེའི་རྒྱལ་པོ་གསང་བ་པའི་མཆོག་རིམ་པར་ཕྱེ་བ་ལས།
དེ་བཞིན་གཤེགས་པ་འབྱུང་བ་ཞེས་བྱ་བའི་དཀྱིལ་འཁོར་ཆེན་པོ་བྱིན་གྱིས་རློབ་པ་རྫོགས་སོ།།།། 
རྒྱ་གར་གྱི་མཁན་པོ་ཤཱི་ལེན་དྲ་བོ་དྷི་དང་།
ཞུ་ཆེན་གྱི་ལོཙྪ་བ་བན་དེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
ར་