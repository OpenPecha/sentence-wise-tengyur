འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་དགུ་པ་སྟེ་འཕགས་པ་ཆོས་བཅུ་པ་ཞེས་བྱ་བ།
བམ་པོ་དང་པོ།། 
རྒྱ་གར་སྐད་དུ།
ཨཱརྱ་ད་ཤ་དྷརྨ་ཀ་ནཱ་མ་མ་ཧཱ་ཡཱ་ན་སཱུ་ཏྲ།
བོད་སྐད་དུ།
འཕགས་པ་ཆོས་བཅུ་པ་ཞེས་བྱ་བ་ཐེག་པ་ཆེན་པོའི་མདོ་འ།
སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།། 
བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ།
དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ཞེས་བྱ་བ་འཁོར་དེ་ཉིད་དུ་འདུས་པར་གྱུར་ཏེ་འདུག་གོ།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་སྟན་ལས་ལངས་ཏེ།
བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་པད་མའི་སྙིང་པོ་ལ་བཙུགས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་ཕྱོགས་འགའ་ཞིག་ལས་བརྩམས་ཏེ་ཞུ་ལགས་སོ།། 
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་དེ་བཞིན་གཤེགས་པས་ཁྱོད་ལ་རྟག་ཏུ་སྐབས་ཕྱེས་ཅི་དང་ཅི་འདོད་པ་དྲིས་ཤིག་དང་།
ངས་དྲིས་པ་དེ་དང་དེ་ཉིད་ཀྱི་ལུང་བསྟན་པས་ཁྱོད་ཀྱི་སེམས་རངས་པར་བྱའོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དགེ་སློང་ཐེག་པ་ཆེན་པོ་ལ་ཡང་དག་པར་ཞུགས་པ་དགེ་སློང་ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་བགྱི་བ་བཅོམ་ལྡན་འདས་ཇི་ཙམ་གྱིས་ན་དགེ་སློང་ཐེག་པ་ཆེན་པོ་ལ་ཡང་དག་པར་ཞུགས་པ་ལགས།
དེ་བཞིན་གཤེགས་པས་ཇི་ལྟར་ཐེག་པ་ཆེན་པོ་ལ་ཡང་དག་པར་ཞུགས་པ་ལགས་པར་འདོགས་པར་མཛད།
དོན་གང་གིས་ན་ཐེག་པ་ཆེན་པོ་འདི་ལ་ཐེག་པ་ཆེན་པོ་ཞེས་བགྱི་ལགས།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ལ་ལེགས་སོ་ཞེས་བྱ་བ་བྱིན་ཏེ།
རིགས་ཀྱི་བུ་ཁྱོད་ཀྱི་ལྷག་པར་གཡོ་བ་ནི་བཟང་བ་ཡིན།
ཡོངས་སུ་དཔྱད་པ་ཡང་བཟང་བ་ཡིན།
དྲིས་པ་ལུང་བསྟན་པ་ལ་སྤོབས་པ་ཡང་བཟང་བ་ཡིན་ཏེ།
རིགས་ཀྱི་བུ་ཁྱོད་འདི་ལྟ་སྟེ།
སྐྱེ་བོ་མང་པོ་ལ་ཕན་པ་དང་།
སྐྱེ་བོ་མང་པོ་ལ་བདེ་བ་དང་།
འཇིག་རྟེན་ལ་སྙིང་བརྩེ་བ་དང་།
ལྷ་དང་།
མི་རྣམས་ལ་ཕན་པ་དང་།
བདེ་བའི་ཕྱིར་ཞུགས་ཏེ།
ཁྱོད་དེ་བཞིན་གཤེགས་པ་ལ་དོན་དེ་ལྟ་བུ་ཡོངས་སུ་དྲི་བར་སེམས་པ་ནི་ལེགས་སོ་ལེགས་སོ།། 
རིགས་ཀྱི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་པར་བྱའོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་བཅོམ་ལྡན་འདས་ལ་ལེགས་སོ་ཞེས་གསོལ་ཏེ།
བཅོམ་ལྡན་འདས་ཀྱི་ལྟར་ཉན་པ་དང་།
བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་བྱང་ཆུབ་སེམས་དཔའ་ཆོས་བཅུ་དང་ལྡན་ན་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་ཏེ།
བཅུ་གང་ཞེ་ན།
འདི་ལྟ་སྟེ།
དད་པ་དང་ལྡན་པ་ཡིན།
ནན་ཏན་སྙིང་པོར་བྱེད་པ་ཡིན།
རིགས་ཕུན་སུམ་ཚོགས་པ་ཡིན།
བྱང་ཆུབ་ཀྱི་སེམས་འདོད་པ་ཡིན།
ཆོས་འདོད་པ་ཡིན།
ཆོས་ལ་ཉེ་བར་རྟོག་པར་བྱེད་པ་ཡིན།
ཆོས་ཀྱི་རྗེས་སུ་འཐུན་པའི་ཆོས་ལ་ཞུགས་པ་ཡིན།
ང་རྒྱལ་དང་།
ཆེ་བའི་ང་རྒྱལ་དང་བྲལ་བ་ཡིན།
དགོངས་ཏེ་གསུངས་པ་རྟོགས་པར་བྱ་བ་ལ་མཁས་པ་ཡིན།
ཉན་ཐོས་དང་།
རང་སངས་རྒྱས་དང་ལྡན་པའི་ཐེག་པས་ཡོངས་སུ་མྱ་ངན་ལས་འདའ་བར་མི་འདོད་པ་ཡིན་ནོ།། 
གསོལ་པ།
བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་དད་པ་དང་ལྡན་པ་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་རང་བཞིན་གྱིས་གཡོ་མེད་ཅིང་སྒྱུ་མེད་ལ།
དྲང་ཞིང་དྲང་པོའི་རང་བཞིན་ཅན་ཡིན་ཏེ།
དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་བྱང་ཆུབ་ལ་ཡང་མངོན་པར་ཡིད་ཆེས།
དེ་བཞིན་གཤེགས་པ་རྣམས་ཀྱི་ཡེ་ཤེས་སྐད་ཅིག་གཅིག་ལ་དུས་གསུམ་དང་ལྡན་པ་ལ་ཡང་མངོན་པར་ཡིད་ཆེས།
དེ་བཞིན་གཤེགས་པའི་སྙིང་པོ་རྒ་བ་མེད་པ་དང་།
འཆི་བ་མེད་པ་དང་།
ཟད་པ་མེད་པ་དང་།
འགོག་པ་མེད་པ་དང་།
ཆད་པ་མེད་པ་ལ་ཡང་མངོན་པར་ཡིད་ཆེས།
ཡང་དག་པའི་མཐའ་དང་།
ཆོས་ཀྱི་དབྱིངས་དང་།
ཐམས་ཅད་ཤེས་པ་ཉིད་དང་།
རྣམ་པ་ཐམས་ཅད་མཁྱེན་པ་ཉིད་དང་།
སྟོབས་རྣམས་དང་།
མི་འཇིགས་པ་རྣམས་དང་།
སངས་རྒྱས་ཀྱི་ཆོས་མ་འདྲེས་པ་རྣམས་ལ་ཡང་མངོན་པར་ཡིད་ཆེས།
དེ་བཞིན་གཤེགས་པ་རྣམས་ཀྱི་དབུའི་གཙུག་ཏོར་བལྟར་མི་མཐོང་བ་ལ་ཡང་མངོན་པར་ཡིད་ཆེས།
དེ་བཞིན་གཤེགས་པ་རྣམས་ཀྱི་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་དང་།
དཔེ་བྱད་བཟང་པོ་བརྒྱད་ཅུ་ཕུན་སུམ་ཚོགས་པ་དང་།
འོད་འདོམ་གང་བ་ཉིད་ལ་ཡང་མངོན་པར་ཡིད་ཆེས།
ཉན་ཐོས་ཀྱིས་བཤད་པའམ།
རང་སངས་རྒྱས་ཀྱིས་བཤད་པའམ།
བྱང་ཆུབ་སེམས་དཔས་བཤད་པ་འམ།
དེ་ལས་གཞན་པ་དྲང་སྲོང་ཆེན་པོ་དག་གིས་སྨྲས་པ་ལེགས་པར་བཤད་པ་ལ་ཡང་མངོན་པར་ཡིད་ཆེས།
འཇིག་རྟེན་འདི་དང་།
འཇིག་རྟེན་ཕ་རོལ་ལ་ཡང་མངོན་པར་ཡིད་ཆེས།
དགེ་སྦྱོང་དང་།
བྲམ་ཟེ་ཡང་དག་པར་སོང་བ་རྣམས་དང་།
ཡང་དག་པར་ཞུགས་པ་དག་ལ་ཡང་མངོན་པར་ཡིད་ཆེས།
དགེ་བའི་ལས་ཀྱི་རྣམ་པར་སྨིན་པ་འདོད་པ་དང་།
དགའ་བ་དང་།
ཡིད་དུ་འོང་བའི་ལྷ་རྣམས་ཀྱི་ནང་དུ་ལྷའི་དབང་བོ་འམ་མི་རྣམས་ཀྱི་ནང་དུ་མིའི་དབང་པོར་འགྱུར་བའི་འབྲས་བུ་ལ་ཡང་མངོན་པར་ཡིད་ཆེས།
མི་དགེ་བའི་ལས་ཀྱི་རྣམ་པར་སྨིན་པའི་འབྲས་བུ་སེམས་ཅན་དམྱལ་བ་དང་།
དུད་འགྲོ་དང་།
ཡི་དགས་རྣམས་ཀྱི་ནང་དུ་མི་འདོད་པ་དང་།
མི་སྡུག་པ་དང་།
མི་དགའ་བ་དང་།
ཡིད་དུ་མི་འོང་བ་དང་།
མི་བཟད་པ་དང་།
དྲག་པ་དང་།
རྩུབ་པ་དང་།
ཚ་བར་འགྱུར་བ་ལ་ཡང་མངོན་པར་ཡིད་ཆེས་སོ།། 
དེ་དེ་ལྟར་མངོན་པར་ཡིད་ཆེས་པས་ཆོས་གསུམ་སྤངས་པ་ཡིན་ཏེ།
གསུམ་གང་ཞེ་ན།
འདི་ལྟ་སྟེ།
ནེམ་ནུར་དང་།
ཡིད་གཉིས་དང་།
ཐེ་ཚོམ་མོ།། 
རིགས་ཀྱི་བུ་དེ་ནི་བྱང་ཆུབ་སེམས་དཔའ་དད་པས་རྗེས་སུ་འབྲང་བ་ཞེས་བྱ་སྟེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་དད་པ་དང་ལྡན་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
དད་པ་ཐེག་པ་མཆོག་ཡིན་ཏེ།། 
དེས་ནི་འདྲེན་རྣམས་ངེས་པར་བྱུང་།། 
དེ་ཕྱིར་བློ་གྲོས་ལྡན་པའི་མིས།། 
དད་པས་རྗེས་འབྲང་ཉིད་ལ་བསྟེན།། 
འཇིག་རྟེན་དག་ན་དད་པ་མཆོག།
དད་ལྡན་རྣམ་པར་ཉམས་པ་མེད།། 
དེ་ལྟ་བས་ན་མཁས་པའི་མིས།། 
དད་པས་རྗེས་སུ་འབྲང་བ་བསྟེན།། 
དད་པ་མེད་པའི་མི་ལ་ནི།། 
དཀར་པོའི་ཆོས་རྣམས་མི་སྐྱེ་སྟེ།། 
མེ་ཡིས་ས་བོན་ཚིག་རྣམས་ལ།། 
མྱུ་གུ་སྔོན་པོ་ཇི་བཞིན་ནོ།། 
རིགས་ཀྱི་བུ་ཇི་ལྟར་ན་བྱང་ཆུབ་སེམས་དཔའ་ནན་ཏན་སྙིང་པོར་བྱེད་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་སྐྲ་དང་།
ཁ་སྤུ་བྲེགས་ཏེ།
གོས་ངུར་སྨྲིག་དག་བགོས་ནས་དད་པས་ཁྱིམ་ནས་ཁྱིམ་མེད་པར་ལེགས་པ་ཁོ་ནར་རབ་ཏུ་འབྱུང་ངོ།། 
རབ་ཏུ་བྱུང་ནས་ཀྱང་ཉན་ཐོས་ཀྱི་བསླབ་པ་དང་།
ཆོ་ག་དང་།
སྤྱོད་ཡུལ་དང་།
ཀུན་སྤྱོད་པ་དག་ལ་ཡང་སློབ་པར་བྱེད།
རང་སངས་རྒྱས་ཀྱི་བསླབ་པ་དང་།
ཆོ་ག་དང་།
སྤྱོད་ཡུལ་དང་།
ཀུན་སྤྱོད་པ་དག་ལ་ཡང་སློབ་པར་བྱེད་དོ།། 
དེ་དེ་ལྟར་སློབ་པས་ལུས་དང་།
ངག་དང་།
སེམས་དང་ལྡན་པའི་གནས་ངན་ལེན་དག་ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་སྤངས་པ་ཡིན་ནོ།། 
དེ་ལ་ལུས་དང་ལྡན་པའི་གནས་ངན་ལེན་གང་ཞེ་ན།
འདི་ལྟ་སྟེ།
སྲོག་གཅོད་པ་དང་།
མ་བྱིན་པར་ལེན་པ་དང་།
མི་ཚངས་པར་སྤྱོད་པ་དང་།
དབྱིག་པ་དང་།
མཚོན་ཆ་དང་།
བོང་བ་དང་།
ལག་པ་དག་གིས་གཞན་ལ་གནོད་པར་བྱེད་པ་དང་།
ལག་པ་རྒོད་པ་དང་།
རྐང་པ་རྒོད་པ་དང་།
རྒྱུག་པ་དང་།
དཀྱུ་བ་དང་།
མཆོང་བ་དང་།
མགྱོགས་པར་འགྲོ་བ་དང་།
རྐྱལ་བ་སྟེ།
དེ་དག་ནི་ལུས་དང་ལྡན་པའི་གནས་ངན་ལེན་ཅེས་བྱའོ།། 
དེ་ལ་ངག་གི་གནས་ངན་ལེན་གང་ཞེ་ན།
འདི་ལྟ་སྟེ།
བརྫུན་དུ་སྨྲ་བ་དང་།
ཕྲ་མ་དང་།
ངག་རྩུབ་པོ་དང་།
ཚིག་ཀྱལ་བ་དང་།
ཉེས་པར་སྨྲ་བ་བརྗོད་པ་དང་།
མདོ་སྡེ་ཟབ་མོ་ཟབ་མོ་དག་སྤོང་བར་བྱེད་པ་དང་།
མཁན་པོ་དང་།
སློབ་དཔོན་དང་།
བླ་མ་ལྟ་བུ་རྣམས་དང་།
ཚངས་པ་མཚུངས་པར་སྤྱོད་པ་རྣམས་ལ་མི་སྙན་པ་རྗོད་པར་བྱེད་པ་སྟེ།
དེ་ནི་ངག་གི་གནས་ངན་ལེན་ཅེས་བྱའོ།། 
དེ་ལ་ཡིད་ཀྱི་གནས་ངན་ལེན་གང་ཞེ་ན།
འདི་ལྟ་སྟེ།
བརྣབ་སེམས་དང་།
གནོད་སེམས་དང་།
ལོག་པར་ལྟ་བ་དང་།
ཕྲག་དོག་དང་།
སེར་སྣ་དང་།
རྙེད་པ་འདོད་པ་དང་།
གྲགས་པ་འདོད་པ་དང་།
ཤེས་ཀྱི་ཁེ་འདོད་པ་དང་།
རིགས་ཀྱིས་རྒྱགས་པ་དང་།
གཟུགས་ཀྱིས་རྒྱགས་པ་དང་།
ལང་ཚོས་རྒྱགས་པ་དང་།
ནད་མེད་པས་རྒྱགས་པ་དང་།
གསོན་པས་རྒྱགས་པ་དང་།
མང་དུ་ཐོས་པས་རྒྱགས་པ་དང་།
བསྒོམས་པས་རྒྱགས་པ་དང་།
འདོད་པའི་རྣམ་པར་རྟོག་པ་དང་།
གནོད་སེམས་ཀྱི་རྣམ་པར་རྟོག་པ་དང་།
རྣམ་པར་འཚེ་བའི་རྣམ་པར་རྟོག་པ་དང་།
ཉེ་དུའི་རྣམ་པར་རྟོག་པ་དང་།
ཡུལ་གྱི་རྣམ་པར་རྟོག་པ་དང་།
ཆོས་གོས་དང་།
བསོད་སྙོམས་དང་།
མལ་ཆ་དང་།
སྟན་དང་།
ན་བའི་གསོས་སྨན་དང་།
ཡོ་བྱད་ཀྱི་རྣམ་པར་རྟོག་པ་དང་།
གནས་ལ་ལྷག་པར་ཞེན་པ་དང་།
བཞོན་པ་ལ་ལྷག་པར་ཞེན་པ་དང་།
མལ་ཆ་ལ་ལྷག་པར་ཞེན་པ་དང་།
བཏུང་བ་ལ་ལྷག་པར་ཞེན་པ་དང་།
བཟའ་བ་ལ་ལྷག་པར་ཞེན་པ་དང་།
ཆེ་བའི་བདག་ཉིད་ལ་ལྷག་པར་ཞེན་པ་དང་།། 
ཆུང་མ་དང་།
བུ་དང་།
བུ་མོ་དང་།
ཐོང་གཤོལ་དང་།
ཞིང་ལས་དང་།
བྲན་དང་།
བྲན་མོ་དང་།
ལས་མི་དང་།
ཞོ་ཤས་འཚོ་བ་དང་།
མཛའ་བཤེས་དང་།
གྲོས་གྲོགས་དང་།
ཉེ་དུ་དང་།
སྣག་གི་གཉེན་མཚམས་དག་ལ་ལྷག་པར་ཞེན་པ་དང་།
ནོར་དང་།
འབྲུ་དང་།
མཛོད་དང་།
བང་བ་དག་ལ་ལྷག་པར་ཞེན་པ་དང་།
འཚོ་བའི་ཡོ་བྱད་རྣམ་པ་སྣ་ཚོགས་ཀྱི་བར་དག་ལ་ལྷག་པར་ཞེན་པ་སྟེ།། 
དེ་དེ་ལྟར་ལྷག་པར་ཞེན་པས་ཇི་སྐད་སྨོས་པའི་དངོས་པོ་དེ་དག་ལས་དངོས་པོ་གང་ཡང་རུང་བ་དག་ཆུད་ཟོས་པ་ན་མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་།། 
འཁྲུག་པ་དག་འབྱུང་བར་འགྱུར་ཞིང་དེ་ལྟར་དེའི་ཡིད་སྲེད་པའི་རླན་གྱིས་ཡོངས་སུ་བརླན་པས་སྲིད་པར་ཉིང་མཚམས་སྦྱོར་བར་འགྱུར་བ་སྟེ།
རིགས་ཀྱི་བུ་མདོར་ན་ཡིད་ཀྱི་ལས་ཀྱི་འཁྲུལ་འཁོར་གྱིས་འཕངས་ནས་འཁོར་བའི་འཁོར་ལོར་ཡོངས་སུ་འཁྱམ་པར་འགྱུར་བ་དེ་ནི་ཡིད་ཀྱི་གནས་ངན་ལེན་ཅེས་བྱའོ།། 
དེ་དེ་ལྟར་ལུས་དང་།
ངག་དང་།
སེམས་ཀྱི་གནས་ངན་ལེན་དང་བྲལ་བས་ན་མཁན་པོ་ལ་སྟོན་པའི་འདུ་ཤེས་སྐྱེད་པ་དང་།
སློབ་དཔོན་ལ་མཁན་པོའི་འདུ་ཤེས་སྐྱེད་པ་དང་།
ཚངས་པ་མཚུངས་པར་སྤྱོད་པ་རྒན་རབས་དང་།
བར་མ་དང་།
གསར་བུ་རྣམས་ལ་རྗེས་དང་བཅས་པ་དང་།
གུས་པ་དང་བཅས་པར་འགྱུར་ཞིང་དེ་གཅིག་པུ་དབེན་པར་གནས་ནས་འདི་སྙམ་དུ་སེམས་ཏེ།
འདི་ལྟར་བདག་སེམས་ཅན་ཐམས་ཅད་བསྒྲལ་བའི་ཕྱིར་བརྩོན་པ་དང་།
སེམས་ཅན་ཐམས་ཅད་དགྲོལ་བའི་ཕྱིར་བརྩོན་པ་དང་།
སེམས་ཅན་ཐམས་ཅད་དུལ་བ་དང་ཞི་བ་ལ་དགོད་པའི་ཕྱིར་བརྩོན་པར་བྱེད་པ་ན་བདག་ཉིད་མ་དུལ་བ་དང་།
མ་ཞི་བ་དང་།
མ་བསྲུངས་པ་དང་།
མ་བཏུལ་བ་ནི་བདག་གི་ཆ་མ་ཡིན་པས་བདག་གིས་ཅི་ནས་ཀྱང་བདག་མཐོང་བ་ཙམ་གྱིས་སེམས་ཅན་རྣམས་འདུལ་བར་འགྱུར་བ་དང་།
དེ་བཞིན་གཤེགས་པ་རྣམས་ཀྱི་བཀའ་བཞིན་བྱེད་པར་འགྱུར་བ་དང་།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་ལ་སོགས་པ་དག་ཡི་རངས་པར་འགྱུར་པ་དེ་ལྟར་བྱ་ཞིང་།
དེ་ལྟར་བསྒྲུབ་པར་བྱ།
དེ་ལྟར་བརྩོན་འགྲུས་བརྩམ་པར་བྱའོ།། 
སྙམ་དུ་སེམས་ཏེ།
རིགས་ཀྱི་བུ་དེ་ནི་བྱང་ཆུབ་སེམས་དཔའི་ངོ་ཚ་ཤེས་པ་ཡིན་ནོ།། 
དེ་ཡང་འདི་སྙམ་དུ་སེམས་ཏེ།
བདག་ལ་ཁྱིམ་པ་འམ་རབ་ཏུ་བྱུང་བ་འགའ་ཡང་འདི་ལྟ་སྟེ།
ཚུལ་ཁྲིམས་ཉམས་པ་ཀུན་དུ་སྤྱོད་པ་འམ།
ལྟ་བ་ཉམས་པ་ཀུན་དུ་སྤྱོད་པ་འམ།
འཚོ་བ་ཉམས་པ་ཀུན་དུ་སྤྱོད་པ་འམ།
ཆོ་ག་ཉམས་པ་ཀུན་དུ་སྤྱོད་པ་འམ།
སྤྱོད་ཡུལ་ཉམས་པ་ཀུན་དུ་སྤྱོད་པ་འམ།
ཉམས་པ་ཀུན་དུ་སྤྱོད་པ་གང་ཡང་རུང་བ་དག་གིས་ཀུན་དུ་གླེང་བར་མི་འགྱུར་བར་བྱའོ།། 
སྙམ་དུ་སེམས་ཏེ།
དེ་དེ་ལྟར་ཁྲེལ་ཡོད་པར་གྱུར་པ་ན་ཉིན་ལན་གསུམ།
མཚན་ལན་གསུམ་ཚུལ་ཁྲིམས་ལ་སོ་སོར་རྟོག་པར་བྱེད་དོ།། 
དེ་ཚུལ་ཁྲིམས་ཡོངས་སུ་དག་པས་འགྱོད་པ་མེད་ཅིང་དེ་སྒྲིབ་པ་མེད་ལ་ལམ་གྱི་རྒྱུན་བཅད་དེ།
དེ་བཞིན་གཤེགས་པའི་ཆོས་འདུལ་བ་ལ་ཉེ་བར་རྟེན་ཅིང་གནས་པར་བྱེད་དོ།། 
རིགས་ཀྱི་བུ་དེ་ནི་བྱང་ཆུབ་སེམས་དཔའི་ཁྲེལ་ཡོད་པ་ཞེས་བྱ་སྟེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ནན་ཏན་སྙིང་པོར་བྱེད་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
རྫོགས་སངས་རྒྱས་དང་སངས་རྒྱས་ཀྱི།། 
ཉན་ཐོས་ནན་ཏན་སྙིང་པོར་བྱེད།། 
དེ་ཕྱིར་ནན་ཏན་ཐོབ་བྱའི་ཕྱིར།། 
ཤེས་རབ་ཅན་གྱིས་རྟག་བརྩོན་གྱིས།། 
ནན་ཏན་ལ་ནི་འཇིགས་མེད་པའི།། 
བྱང་ཆུབ་སེམས་དཔའ་ཤེས་རབ་ཆེ།། 
སངས་རྒྱས་ཀུན་གྱིས་བསྟེན་པ་ཡི།། 
བྱང་ཆུབ་རྡུལ་མེད་རྟོགས་པར་འགྱུར།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་རིགས་ཕུན་སུམ་ཚོགས་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་རང་བཞིན་གྱིས་འདོད་ཆགས་དང་།
ཞེ་སྡང་དང་།
གཏི་མུག་ཆུང་བ་དང་།
ཕྲག་དོག་མེད་པ་དང་།
སེར་སྣ་མེད་པ་དང་།
གཡོ་མེད་པ་དང་།
སྒྱུ་མེད་པ་ཡིན།
མི་རྩུབ་པ་དང་།
མི་བརླང་པ་དང་།
མི་རྒོད་པ་དང་།
མ་ཁེངས་པ་ཡིན།
མི་ཅོར་ཞིང་མུ་ཅོར་མི་སྨྲ་བ་ཡིན།
དྲང་བ་དང་མཉེན་པ་ཡིན།
དེས་པ་དང་།
འགྲོགས་ན་བདེ་བ་ཡིན།
རང་བཞིན་གྱིས་མཆོད་པ་དང་།
རིམ་གྲོ་བྱ་བ་རྒྱ་ཆེན་པོ་དག་ལ་སེམས་འཇུག་པ་དང་།
ལོངས་སྤྱོད་པ་དང་།
འཚོ་བའི་ཡོ་བྱད་ཡོད་ཅིང་བདོག་པ་དག་གཞན་དག་ལ་བགེད་པའི་ངང་ཚུལ་ཅན་ཡིན།
ལག་པ་དང་།
རྐང་པ་དང་།
མིག་དང་།
ཡན་ལག་གི་དམ་པ་མགོ་ཤིན་ཏུ་དང་ཞིང་གསལ་བ་ཡིན།
དེས་དེ་བཞིན་གཤེགས་པ་འམ།
དེ་བཞིན་གཤེགས་པའི་ཉན་ཐོས་དག་མཐོང་ན་མཐོང་མ་ཐག་ཁོ་ནར་དད་པ་དང་།
དང་བ་ཐོབ་པར་འགྱུར་ཞིང་།
དེ་དད་པ་དང་དང་བ་དེས་རིགས་ཕུན་སུམ་ཚོགས་པ་འཐོབ་པར་འགྱུར་བ་སྟེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་རིགས་ཕུན་སུམ་ཚོགས་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
དུ་བ་ལས་ནི་མེར་ཤེས་ཤིང་།། 
ཆུ་སྐྱར་ལས་ནི་ཆུར་ཤེས་ལྟར།། 
བློ་ལྡན་བྱང་ཆུབ་སེམས་དཔའ་ཡི།། 
རིགས་ནི་མཚན་མ་རྣམས་ལས་ཤེས།། 
མི་རྩུབ་བརླང་པ་མ་ཡིན་ལ།། 
གཡོ་དང་སྒྱུ་ནི་རྣམ་སྤངས་ཤིང་།། 
སེམས་ཅན་ཀུན་ལ་རབ་དང་བ།། 
དེ་ནི་བྱང་ཆུབ་སེམས་དཔའ་ཡིན།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་བྱང་ཆུབ་ཀྱི་སེམས་འདོད་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་རིགས་ལ་གནས་ཤིང་བྱང་ཆུབ་ཏུ་སེམས་བསྐྱེད་པའི་ཚེ་དེ་བཞིན་གཤེགས་པ་འམ།
དེ་བཞིན་གཤེགས་པའི་ཉན་ཐོས་ཀྱིས་ཡང་དག་པར་བསྐུལ་བ་དང་།
ཡང་དག་པར་སྐྱོ་བ་སྐྱེད་པ་དང་།
ཡང་དག་པར་འཛིན་དུ་འཇུག་པ་དང་།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན།
དེ་ནི་བྱང་ཆུབ་ཀྱི་སེམས་འདོད་པའི་རྒྱུ་དང་པོ་ཡིན་ནོ།། 
གཞན་ཡང་བྱང་ཆུབ་དང་བྱང་ཆུབ་ཀྱི་སེམས་ཀྱི་བསྔགས་པ་བརྗོད་པ་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན་དེ་ནི་བྱང་ཆུབ་ཀྱི་སེམས་འདོད་པའི་རྒྱུ་གཉིས་པ་ཡིན་ནོ།། 
གཞན་ཡང་སེམས་ཅན་སྐྱོབ་པ་མེད་པ་དང་།
སྐྱབས་མེད་པ་དང་།
གནས་མེད་པ་དང་།
དཔུང་གཉེན་མེད་པ་དང་།
གླིང་མེད་པ་དག་མཐོང་ན་བདག་སེམས་ཅན་འདི་དག་གི་སྐྱོབ་པ་དང་།
སྐྱབས་དང་།
གནས་དང་།
དཔུང་གཉེན་དང་།
གླིང་དུ་གྱུར་ཅིག་ཅེས་སྙིང་རྗེའི་སེམས་ཉེ་བར་གཞག་ནས་རྒྱུ་དེ་དང་།
རྐྱེན་དེ་དང་།
གཞི་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན་དེ་ནི་བྱང་ཆུབ་ཀྱི་སེམས་འདོད་པའི་རྒྱུ་གསུམ་པ་ཡིན་ནོ།། 
གཞན་ཡང་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཡོངས་སུ་རྫོགས་པ་མཐོང་ན་དགའ་བ་སྐྱེད་པར་བྱེད།
མཆོག་ཏུ་དགའ་བ་སྐྱེད་པར་བྱེད།
སེམས་ཤིན་ཏུ་སྦྱངས་པ་སྐྱེད་པར་བྱེད།
སེམས་སྤྲོ་བ་སྐྱེད་པར་བྱེད་ཅིང་དེ་རྒྱུ་དེ་དང་།
རྐྱེན་དེ་དང་།
གཞི་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན་དེ་ནི་བྱང་ཆུབ་ཀྱི་སེམས་འདོད་པའི་རྒྱུ་བཞི་པ་ཡིན་ནོ།། 
གཞན་ཡང་དེ་སེམས་ཅན་རྣམས་ལ་ཕན་པ་དང་།
བདེ་བ་ཁོ་ནའི་དོན་དུ་སྦྱིན་པ་སྦྱིན་པར་བྱེད།
ཚུལ་ཁྲིམས་སྲུང་བར་བྱེད།
བཟོད་པ་སྒོམ་པར་བྱེད།
བརྩོན་འགྲུས་རྩོམ་པར་བྱེད།
བསམ་གཏན་ལ་མཉམ་པར་འཇོག་པར་བྱེད།
ཤེས་རབ་སྒོམ་པར་བྱེད་པ་ཡིན་ཏེ།
དེ་ལ་ཇི་ལྟར་ན་སྦྱིན་པ་སྦྱིན་པར་བྱེད་པ་ཡིན་ཞེ་ན།
ཟས་འདོད་པ་རྣམས་ལ་ཟས་དང་།
སྐོམ་འདོད་པ་རྣམས་ལ་སྐོམ་དང་།
བཞོན་པ་འདོད་པ་རྣམས་ལ་བཞོན་པ་དང་།
མལ་ཆ་འདོད་པ་རྣམས་ལ་མལ་ཆ་དང་།
གོས་འདོད་པ་རྣམས་ལ་གོས་དང་།
གདུ་བུ་དང་།
དཔུང་རྒྱན་དང་།
རྣ་ཆ་གདུབ་ཀོར་དང་།
རྒྱན་འདོད་པ་རྣམས་ལ་རྒྱན་སྦྱིན་པར་བྱེད་པ་ཡིན་ཏེ།
རིགས་ཀྱི་བུ་མདོར་ན་རང་གི་ཤ་དག་གིས་ཀྱང་སེམས་ཅན་རྣམས་ལ་ཕན་འདོགས་པར་བྱེད་དེ།
དེ་ལྟར་སྦྱིན་པ་སྦྱིན་པར་བྱེད་དོ།། 
སྦྱིན་པ་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་སྦྱིན་པ་དེས་ཀྱང་རློམ་སེམས་སུ་མི་བྱེད་དོ།། 
དེ་ལ་ཇི་ལྟར་ན་ཚུལ་ཁྲིམས་སྲུང་བར་བྱེད་པ་ཡིན་ཞེ་ན།
དེ་ལུས་ཀྱིས་ལེགས་པར་བསྡམས་པ་དང་།
ངག་གིས་ལེགས་པར་བསྡམས་པ་དང་།
ཡིད་ཀྱིས་ལེགས་པར་བསྡམས་པ་དང་།
དེ་ལུས་ཀྱིས་ཉེས་པར་སྤྱོད་པ་ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་ཡོངས་སུ་སྤོང་བར་བྱེད་པ་དང་།
ངག་གིས་ཉེས་པར་སྤྱོད་པ་དང་།
ཡིད་ཀྱིས་ཉེས་པར་སྤྱོད་པ་ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་ཡོངས་སུ་སྤོང་བར་བྱེད་ལ་ཚུལ་ཁྲིམས་མ་ཉམས་པ་དང་།
མ་རལ་པ་དང་།
མ་འདྲེས་པ་དང་།
ནག་ནོག་ཏུ་མ་གྱུར་པར་སྲུང་བར་བྱེད་དེ།
དེ་ལྟར་ཚུལ་ཁྲིམས་སྲུང་བར་བྱེད་དོ།། 
ཚུལ་ཁྲིམས་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་ཚུལ་ཁྲིམས་དེས་ཀྱང་རློམ་སེམས་སུ་མི་བྱེད་དོ།། 
དེ་ལ་ཇི་ལྟར་ན་བཟོད་པ་སྒོམ་པར་བྱེད་པ་ཡིན་ཞེ་ན།
དེ་ལ་ཁྱིམ་ན་གནས་པ་འམ།
རབ་ཏུ་བྱུང་བ་དག་གིས་སྤྱོས་སམ།
བརྒྱད་བཀག་གམ།
བརྡེགས་སམ།
བཙོགས་སམ།
བཅིངས་སམ།
གོ་རར་བཅུག་གམ།
གཞུས་སམ།
རྣམ་པར་གཙེས་ན་ཡང་བཟོད་པར་བྱེད།
དང་དུ་ལེན་པར་བྱེད་དེ།
དེ་ལྟར་བཟོད་པ་སྒོམ་པར་བྱེད་དོ།། 
བཟོད་པ་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་བཟོད་པ་དེས་ཀྱང་རློམ་སེམས་སུ་མི་བྱེད་དོ།། 
དེ་ལ་ཇི་ལྟར་ན་བརྩོན་འགྲུས་རྩོམ་པར་བྱེད་པ་ཡིན་ཞེ་ན།
དེ་འདི་སྙམ་དུ་སེམས་ཏེ།
འདི་ལྟ་སྟེ།
དཔེར་ན་ནམ་མཁའི་ཁམས་མཐའ་ཡས་མུ་མེད་པ་དེ་བཞིན་དུ་སེམས་ཅན་གྱི་ཁམས་ཀྱང་མཐའ་ཡས་མུ་མེད་པ་ཡིན་པས།
དེ་དག་བདག་གཅིག་པུ་གཉིས་སུ་མེད་པས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་དགོད་པར་བྱའོ་སྙམ་དུ་སེམས་ཏེ།
དེ་རྒྱུ་དེ་དང་།
རྐྱེན་དེ་དང་།
གཞི་དེས་བརྩོན་འགྲུས་རྩོམ་པར་བྱེད་ཅིང་དེ་ལུས་ཀྱི་ཚོར་བ་ལ་ལུས་དང་ལྡན་པའི་དྲན་པས་ཉེ་བར་རྟོག་པར་བྱེད་དོ།། 
དེ་ཚོར་བ་ལ་ཉེ་བར་རྟོག་པ་ལ་བརྩོན་པར་བྱེད་པ་ན་སེམས་ལ་སེམས་ཀྱི་རྗེས་སུ་ལྟ་ཞིང་གནས་པ་དང་།
ཆོས་ལ་ཆོས་ཀྱི་རྗེས་སུ་ལྟ་བ་ལ་ཡང་བརྩོན་པར་བྱེད་དོ།། 
དེ་དེ་ལྟར་དྲན་པ་ཤིན་ཏུ་ཉེ་བར་གཞག་པ་ན།
སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་སྐྱེད་པའི་ཕྱིར་འདུན་པ་སྐྱེད།
འབད་པར་བྱེད།
བརྩོན་འགྲུས་རྩོམ།
སེམས་རབ་ཏུ་འཛིན་ཅིང་ཡང་དག་པར་རབ་ཏུ་འཇོག་པར་བྱེད་དོ།
སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད།
འབད་པར་བྱེད།
བརྩོན་འགྲུས་རྩོམ།
སེམས་རབ་ཏུ་འཛིན་ཅིང་ཡང་དག་པར་རབ་ཏུ་འཇོག་པར་བྱེད་དོ།། 
དགེ་བའི་ཆོས་མ་སྐྱེས་པ་རྣམས་སྐྱེད་པའི་ཕྱིར་འདུན་པ་སྐྱེད།
འབད་པར་བྱེད།
བརྩོན་འགྲུས་རྩོམ།
སེམས་རབ་ཏུ་འཛིན་ཅིང་ཡང་དག་པར་རབ་ཏུ་འཇོག་པར་བྱེད་དོ།། 
དགེ་བའི་ཆོས་སྐྱེས་པ་རྣམས་གནས་པ་དང་།
ཕྱིར་ཞིང་འབྱུང་བ་དང་།
ཉམས་པར་མི་འགྱུར་བ་དང་།
བརྗེད་པར་མི་འགྱུར་བ་དང་།
ཡོངས་སུ་རྫོགས་པར་བྱ་བའི་ཕྱིར་འདུན་པ་སྐྱེད།
འབད་པར་བྱེད།
བརྩོན་འགྲུས་རྩོམ།
སེམས་རབ་ཏུ་འཛིན་ཅིང་ཡང་དག་པར་རབ་ཏུ་འཇོག་པར་བྱེད་དོ།། 
དེ་དེ་ལྟར་བརྩོན་འགྲུས་བརྩམས་པ་ན་རྫུ་འཕྲུལ་གྱི་རྐང་པ་དང་པོ་སྒོམ་པར་བྱེད་དོ།། 
དེ་བཞིན་དུ་རྫུ་འཕྲུལ་གྱི་རྐང་པ་གཉིས་པ་དང་།
གསུམ་པ་དང་།
བཞི་པ་ཡང་སྒོམ་པར་བྱེད་དོ།། 
དེ་དེ་ལྟར་རྫུ་འཕྲུལ་གྱི་རྐང་པ་ཡོངས་སུ་གྲུབ་པས་བསྐལ་པ་འམ།
བསྐལ་པ་ལས་ལྷག་པར་གནས་ཤིང་དེ་བསྐལ་པ་འམ།
བསྐལ་པ་ལས་ལྷག་པར་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དེ།
དེ་ལྟར་བརྩོན་འགྲུས་རྩོམ་པར་བྱེད་དོ།། 
བརྩོན་འགྲུས་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་བརྩོན་འགྲུས་དེས་ཀྱང་རློམ་སེམས་སུ་མི་བྱེད་དོ།། 
དེ་ལ་ཇི་ལྟར་ན་བསམ་གཏན་ལ་མཉམ་པར་འཇོག་པར་བྱེད་པ་ཡིན་ཞེ་ན།
འདོད་ཆགས་དང་བྲལ་བ་ལ་མི་གནས་པ་དང་།
འགོག་པ་ལ་མི་གནས་པ་དང་།། 
རྣམ་པར་སྤངས་པར་ཡོངས་སུ་མ་བསྔོས་པ་དང་།
ནང་ལ་མི་གནས་པ་དང་།
ཕྱི་རོལ་ལ་མི་གནས་པ་དང་།
གཟུགས་ལ་མི་གནས་པ་དང་།
ཚོར་བ་ལ་མི་གནས་པ་དང་།
འདུ་ཤེས་ལ་མི་གནས་པ་དང་།
འདུ་བྱེད་ལ་མི་གནས་པ་དང་།
རྣམ་པར་ཤེས་པ་ལ་མི་གནས་པ་དང་།
འདོད་པའི་ཁམས་ལ་མི་གནས་པ་དང་།
གཟུགས་ཀྱི་ཁམས་ལ་མི་གནས་པ་དང་།
གཟུགས་མེད་པའི་ཁམས་ལ་མི་གནས་པ་དང་།
སྟོང་པ་ཉིད་ལ་མི་གནས་པ་དང་།
མཚན་མ་མེད་པ་ལ་མི་གནས་པ་དང་།
སྨོན་པ་མེད་པ་ལ་མི་གནས་པ་དང་།
འཇིག་རྟེན་འདི་ལ་མི་གནས་པ་དང་།
འཇིག་རྟེན་ཕ་རོལ་ལ་མི་གནས་པ་དང་།
གཟུགས་ལ་མི་གནས་པ་དང་།
སྒྲ་ལ་མི་གནས་པ་དང་།
དྲི་ལ་མི་གནས་པ་དང་།
རོ་ལ་མི་གནས་པ་དང་།
རེག་ལ་མི་གནས་པ་དང་།
ཆོས་ལ་མི་གནས་པ་དང་།
སྦྱིན་པ་ལ་མི་གནས་པ་དང་།
ཚུལ་ཁྲིམས་ལ་མི་གནས་པ་དང་།
བཟོད་པ་ལ་མི་གནས་པ་དང་།
བརྩོན་འགྲུས་ལ་མི་གནས་པ་དང་།
བསམ་གཏན་ལ་མི་གནས་པ་དང་།
ཤེས་རབ་ལ་མི་གནས་པ་ཡིན་ནོ།། 
རིགས་ཀྱི་བུ་མདོར་ན་ཆགས་པ་ཐམས་ཅད་སྤངས་ནས་མི་གནས་པར་བསམ་གཏན་བྱེད་དེ།
དེ་ལྟར་བསམ་གཏན་ལ་བསམ་གཏན་དུ་བྱེད་དོ།། 
བསམ་གཏན་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་བསམ་གཏན་དེས་ཀྱང་རློམ་སེམས་སུ་མི་བྱེད་དོ།། 
རིགས་ཀྱི་བུ་དེ་ལ་ཇི་ལྟར་ན་ཤེས་རབ་སྒོམ་པར་བྱེད་པ་ཡིན་ཞེ་ན་དེ་འདི་སྙམ་དུ་སེམས་ཏེ།
སེམས་ཅན་གྱི་ཁམས་མུ་མེད་པ་དག་ཡོངས་སུ་མྱ་ངན་ལས་བཟླས་ཀྱང་སེམས་ཅན་གཅིག་ཀྱང་ཡོངས་སུ་མྱ་ངན་ལས་བཟླས་པ་མེད་དོ།། 
དེ་ཅིའི་ཕྱིར་ཞེ་ན།
བཅོམ་ལྡན་འདས་ཀྱིས་ཆོས་ཐམས་ཅད་ནི་བདག་མེད་པའོ།། 
ཆོས་ཐམས་ཅད་ནི་སེམས་ཅན་མེད་པའོ།། 
ཆོས་ཐམས་ཅད་ནི་གང་ཟག་མེད་པའོ་ཞེས་གསུངས་པའི་ཕྱིར་རོ་སྙམ་སྟེ།
དེ་ལྟར་ཤེས་རབ་སྒོམ་པར་བྱེད་དོ།། 
ཤེས་རབ་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ལ་ཤེས་རབ་དེས་ཀྱང་རློམ་སེམས་སུ་མི་བྱེད་དེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་བྱང་ཆུབ་ཀྱི་སེམས་འདོད་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
ནོར་བུ་རིན་ཆེན་རང་བཞིན་གྱིས།། 
འོད་འབར་འབྱུང་གནས་ཉིད་ན་འདུག།
བྱི་དོར་བྱས་ན་དེ་བས་ནི།། 
ཉིས་འགྱུར་གྱིས་ཀྱང་མཛེས་པ་ལྟར།། 
དེ་བཞིན་རིགས་དང་ལྡན་པ་ཡང་།། 
བྱང་ཆུབ་སེམས་ནི་ཚོལ་བྱེད་དེ།། 
མཐའ་གཉིས་རྣམ་པར་དག་པ་ཡི།། 
སྤྱོད་ཡུལ་དུ་ནི་བདུད་མི་འོང་།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་ཆོས་འདོད་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་རང་བཞིན་གྱིས་ཆོས་དོན་དུ་གཉེར་བ་དང་།
ཆོས་འདོད་པ་དང་།
ཆོས་ལ་དགའ་བ་དང་།
ཆོས་ཀྱི་ཀུན་དགའ་ལ་སྦྱོར་བའི་རྗེས་སུ་བརྩོན་པ་ཡིན་ཏེ།
དེས་དགེ་སྦྱོང་ངམ།
བྲམ་ཟེ་འམ།
བཀྲེས་པས་ཉེན་ཅིང་ཟས་འདོད་པ་གཞན་དག་མཐོང་ན་དེས་དེ་དག་ལ་ལྡམ་ལྡུམ་འམ།
སྔོ་རྔད་དམ།
བཟའ་བཅའ་ཅི་བདོག་ཅིང་ཡོད་པ་དག་སྦྱིན་པར་བྱེད་ཅིང་དེ་འཇིག་རྟེན་གྱི་འཚོ་བ་དང་།
ཡོ་བྱད་འདི་ལྟ་སྟེ།
རྩ་བ་དང་།
འབྲས་བུ་དང་།
སྡོང་བུ་ལ་སོགས་པ་གང་དག་ཡིན་པ་དེ་དག་ཀྱང་བསགས་ཤིང་བསགས་ཤིང་སེམས་ཅན་རྣམས་ལ་སྦྱིན་པར་བྱེད་པ་དང་།
དེ་དམ་པའི་ཆོས་འཛིན་པ་རྣམས་ཀྱི་དྲུང་དུ་སོང་སྟེ་གུས་པར་སྨྲ་བ་དང་།
ཕྱག་བྱ་བ་དང་།
མངོན་པར་ལྡང་བ་དང་།
ཐལ་མོ་སྦྱར་བ་དང་།
གུས་པར་བྱ་བའི་ལས་དག་བྱས་ནས་རྗེས་དང་བཅས།
གུས་པ་དང་བཅས་པས་ཚུལ་བཞིན་དུ་དྲི་བ་འདྲི་བར་བྱེད་ཅིང་དེའི་འོག་ཏུ་དེ་ལ་དམ་པའི་ཆོས་འཛིན་པ་དེ་ཡང་ཇི་ལྟར་དྲི་བ་དྲིས་པ་དེ་བཞིན་དུ་ལན་འདེབས་པར་བྱེད་ལ།
དེ་ཡང་དམ་པའི་ཆོས་འཛིན་པ་དེ་ལ་སྟོན་པར་འདུ་ཤེས་སྐྱེད་པར་བྱེད།
དགེ་བའི་བཤེས་གཉེན་དུ་འདུ་ཤེས་སྐྱེད་པར་བྱེད།
འཁོར་བའི་རྒྱ་མཚོ་ལས་སྒྲོལ་བར་བྱེད་པར་འདུ་ཤེས་སྐྱེད་པར་བྱེད།
མཁན་པོར་འདུ་ཤེས་སྐྱེད་པར་བྱེད།
སློབ་དཔོན་དུ་འདུ་ཤེས་སྐྱེད་པར་བྱེད།
བདག་ཡུན་རིང་པོ་ནས་འཁོར་བའི་དགོན་པར་འཁྱམས་པ་ཚོལ་བར་བྱེད་པ་ཡིན་ནོ་སྙམ་དུ་ཚོལ་བར་བྱེད་པ་ཡིན་པར་འདུ་ཤེས་སྐྱེད་པར་བྱེད།
བདག་ཡུན་རིང་པོ་ནས་གཏི་མུག་གིས་བསྒྲིབས་ཤིང་གཉིད་ལོག་པའི་གཉིད་སད་པར་བྱེད་པ་ཡིན་ནོ་ཞེས་སད་པར་བྱེད་པ་ཡིན་པར་འདུ་ཤེས་སྐྱེད་པར་བྱེད།
བདག་འཁོར་བའི་རྒྱ་མཚོའི་འདམ་དུ་བྱིང་བ་འབྱིན་པར་བྱེད་པ་ཡིན་ནོ་ཞེས་འབྱིན་པར་བྱེད་པ་ཡིན་པར་འདུ་ཤེས་སྐྱེད་པར་བྱེད།
བདག་ལམ་ངན་པར་ཞུགས་པ་ལ་ལམ་བཟང་པོ་སྟོན་པར་བྱེད་པ་ཡིན་ནོ་ཞེས་ལམ་སྟོན་པར་བྱེད་པ་ཡིན་པར་འདུ་ཤེས་སྐྱེད་པར་བྱེད།
བདག་འཁོར་བའི་བཙོན་རར་བཅིངས་པ་འགྲོལ་བ་ཡིན་ནོ་ཞེས་འགྲོལ་བར་བྱེད་པ་ཡིན་པར་འདུ་ཤེས་སྐྱེད་པར་བྱེད།
བདག་ཡུན་རིང་པོ་ནས་ཉམ་ཐག་པའི་སྨན་པ་དམ་པ་ཡིན་ནོ་ཞེས་སྨན་པ་དམ་པ་ཡིན་པར་འདུ་ཤེས་སྐྱེད་པར་བྱེད།
བདག་འདོད་ཆགས་ཀྱི་མེ་དང་།
ཞེ་སྡང་གི་མེ་དང་།
གཏི་མུག་གི་མེས་ཀུན་ཏུ་འབར་བར་འགྱུར་བ་རབ་ཏུ་ཞི་བར་བྱེད་པ་ཡིན་ནོ་ཞེས་ཆར་སྤྲིན་ཆེན་པོ་ཡིན་པར་འདུ་ཤེས་སྐྱེད་པར་བྱེད་ཅིང་དེ་ཆོས་ཀྱི་རྒྱུ་དང་།
ཆོས་ཀྱི་གཞི་དང་།
ཆོས་ཀྱི་ཆེད་ཀྱི་ཕྱིར་ཚ་བ་ཡང་ཁྱད་དུ་གསོད།
གྲང་བ་དང་།
རླུང་དང་།
ཉི་མ་དང་།
ཤ་སྦྲང་དང་།
སྦྲང་བུ་མཆུ་རིངས་དང་།
སྡིག་སྦྲུལ་གྱིས་རེག་པ་ཡང་ཁྱད་དུ་གསོད།
བཀྲེས་པ་ཡང་ཁྱད་དུ་གསོད།
སྐོམ་པ་ཡང་ཁྱད་དུ་གསོད།
གཞན་དག་བདེ་བ་དག་མཐོང་ན་ཡང་འདོད་པའི་སེམས་སྐྱེད་པར་མི་བྱེད་པར་དེ་འདི་སྙམ་དུ་སེམས་ཏེ།
བདག་ལ་དམ་པའི་ཆོས་མཉན་པའི་སྣང་བ་འཆར་བས་ན་བདག་ནི་འཇིག་རྟེན་ན་བདེ་བ་ཡིན་ནོ་སྙམ་དུ་སེམས་ཏེ།
དེ་རྒྱུ་དེ་དང་།
རྐྱེན་དེ་དང་།
གཞི་དེས་མྱ་ངན་མི་བྱེད།
སྨྲེ་སྔགས་མི་འདོན་ཅིང་སྡུག་བསྔལ་བ་དང་།
ཡིད་མི་བདེ་བའི་སེམས་སྐྱེད་པར་མི་བྱེད་ལ་དེ་མྱ་ངན་དང་།
སྨྲེ་སྔགས་འདོན་པ་དང་།
སྡུག་བསྔལ་བ་དང་།
ཡིད་མི་བདེ་བ་དང་བྲལ་བས་བདག་དེ་བཞིན་གཤེགས་པས་གསུངས་པའི་ཆོས་ཚིག་གཅིག་ཙམ་གྱི་ཕྱིར་ཡང་བསྐལ་བ་འམ།
བསྐལ་བ་ལས་ལྷག་པར་སེམས་ཅན་དམྱལ་བ་ཆེན་པོ་མནར་མེད་པར་གནས་པར་སྤྲོའོ་སྙམ་པ་དེ་ལྟ་བུའི་སེམས་སྐྱེ་བར་འགྱུར་ཞིང་དེ་དེ་ལྟར་ཡིད་ཡོངས་སུ་སྐྱོ་བ་མེད་པས་ན་བསྒྲིམ་མི་དགོས་པ་ཁོ་ནར་རྣམ་པ་ཐམས་ཅད་མཁྱེན་པ་ཉིད་ཡང་དག་པར་སྒྲུབ་པར་བྱེད་ཅིང་སངས་རྒྱས་ཀྱི་ཆོས་མ་ཐོབ་པ་རྣམས་ཀྱང་ཐོབ་པར་བྱེད་པ་ཡིན་ཏེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ཆོས་འདོད་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
རྒྱལ་བའི་སྲས་པོ་ཤེས་རབ་ཆེ།། 
ཆོས་འདོད་པར་ནི་གྱུར་པ་རྣམས།། 
དམ་ཆོས་ཡོངས་སུ་ཚོལ་བ་ན།། 
སྐྱོ་བ་སྐྱེད་པར་མི་བྱེད་དོ།། 
གུས་བས་དམ་ཆོས་ཡོངས་ཚོལ་བའི།། 
རྒྱལ་བའི་ཐུགས་ལས་སྐྱེས་པ་རྣམས།། 
སེམས་ཀྱིས་འཛིན་པར་བྱེད་པ་དང་།། 
ནན་ཏན་གྱིས་ནི་སྒྲུབ་པ་ཡིན།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་ཆོས་ལ་ཉེ་བར་རྟོག་པར་བྱེད་པ་ཡིན་ཞེ་ན།། 
རིགས་ཀྱི་བུ་འདི་ལ་བྱང་ཆུབ་སེམས་དཔའ་འདི་ལྟར་ཉེ་བར་རྟོག་པར་བྱེད་དེ།
ཆོས་ཐམས་ཅད་ནི་བྱིས་པ་སོ་སོའི་སྐྱེ་བོ་ཀུན་ཏུ་རྨོངས་པར་བྱེད་པའི་ཕྱིར་སྒྱུ་མ་ལྟ་བུའོ།། 
ཆོས་ཐམས་ཅད་ནི་ཡོད་པ་མ་ཡིན་པའི་ཕྱིར་རྨི་ལམ་ལྟ་བུའོ།། 
ཆོས་ཐམས་ཅད་ནི་དངོས་པོ་མེད་པའི་ཕྱིར་ཆུ་ཟླ་ལྟ་བུའོ།། 
ཆོས་ཐམས་ཅད་ནི་སེམས་ཅན་མེད་པའི་ཕྱིར་མིག་ཡོར་ལྟ་བུའོ།། 
ཆོས་ཐམས་ཅད་ནི་ཡང་དག་པ་མ་ཡིན་པ་ཀུན་དུ་བརྟགས་པའི་ཕྱིར་གཟུགས་བརྙན་ལྟ་བུའོ།། 
ཆོས་ཐམས་ཅད་ནི་བྱུང་ནས་འཇིག་ཅིང་འཇུ་བའི་ཕྱིར་བྲག་ཅ་ལྟ་བུའོ།། 
ཆོས་ཐམས་ཅད་ནི་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར་བྱུང་ནས་འཇིག་ཅིང་འཇུ་བ་ཡིན་ནོ།། 
ཆོས་ཐམས་ཅད་ནི་དེ་བཞིན་ཉིད་ལ་ཡང་དག་པར་གཞོལ་བའི་ཕྱིར་མ་སྐྱེས་པ་ཡིན་ནོ།། 
ཆོས་ཐམས་ཅད་ནི་མ་སྐྱེས་པའི་ཕྱིར་མ་འགགས་པ་ཡིན་ནོ།། 
ཆོས་ཐམས་ཅད་ནི་བྱེད་པ་པོ་མེད་པའི་ཕྱིར་བཅོས་མ་མ་ཡིན་ནོ།། 
ཆོས་ཐམས་ཅད་ནི་གོས་པ་མེད་པའི་ཕྱིར་ནམ་མཁའ་ལྟ་བུ་ཡིན་ནོ།། 
ཆོས་ཐམས་ཅད་ནི་རང་བཞིན་གྱིས་ཀུན་དུ་འབར་བ་མ་ཡིན་པའི་ཕྱིར་ཞི་བ་ཡིན་ནོ།། 
ཆོས་ཐམས་ཅད་ནི་རང་བཞིན་གྱིས་ཀུན་ནས་ཉོན་མོངས་པ་ཅན་མ་ཡིན་པའི་ཕྱིར་གཟོད་མ་ནས་ཡོངས་སུ་དག་པ་ཡིན་ནོ།། 
ཆོས་ཐམས་ཅད་ནི་དྲི་མ་ཐམས་ཅད་དང་བྲལ་བའི་ཕྱིར་དྲི་མ་མེད་པ་ཡིན་ནོ།། 
ཆོས་ཐམས་ཅད་ནི་ཉོན་མོངས་པ་དང་བྲལ་བའི་ཕྱིར་གཟོད་མ་ནས་ཡོངས་སུ་མྱ་ངན་ལས་འདས་པ་ཡིན་ནོ།། 
ཆོས་ཐམས་ཅད་ནི་ངེས་པར་སྣང་བ་མ་ཡིན་པའི་ཕྱིར་གཟུགས་ཅན་མ་ཡིན་ནོ།། 
ཆོས་ཐམས་ཅད་ནི་ལུས་མེད་པའི་ཕྱིར་རྣམ་པར་ཤེས་པའི་ཡུལ་ལས་ཡང་དག་པར་འདས་པ་ཡིན་ནོ།། 
ཆོས་ཐམས་ཅད་ནི་གནས་ཡང་དག་པར་བཅོམ་པའི་ཕྱིར་མི་གནས་པ་ཡིན་ནོ།། 
ཆོས་ཐམས་ཅད་ནི་རྗེས་སུ་ཆགས་པ་དང་།
ཁོང་ཁྲོ་བ་སྤངས་པའི་ཕྱིར་རྣམ་པར་ཤེས་པར་བྱ་བ་མ་ཡིན་པ་ཡིན་ནོ།། 
ཆོས་ཐམས་ཅད་ནི་ཉོན་མོངས་པའི་སྤྱོད་ཡུལ་ལས་ཡང་དག་པར་འདས་པའི་ཕྱིར་གནས་མེད་པ་ཡིན་ནོ།། 
ཆོས་ཐམས་ཅད་ནི་ཐབས་ལ་མཁས་པའི་རིག་པ་དང་བྲལ་བའི་ཕྱིར་སྦྲུལ་གདུག་པ་ལྟ་བུ་ཡིན་ནོ།། 
ཆོས་ཐམས་ཅད་ནི་སྙིང་པོ་མེད་པའི་ཕྱིར་ཆུ་ཤིང་གི་སྡོང་བུ་ལྟ་བུ་ཡིན་ནོ།། 
ཆོས་ཐམས་ཅད་ནི་རང་བཞིན་གྱིས་ཉམ་ཆུང་བའི་ཕྱིར་དབུ་བ་རྡོས་པ་ལྟ་བུ་ཡིན་ནོ།། 
ཞེས་ཉེ་བར་རྟོག་པར་བྱེད་པ་ཡིན་ཏེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ཆོས་ལ་ཉེ་བར་རྟོག་པར་བྱེད་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
ཆོས་ཀུན་སྒྱུ་མ་ལྟ་བུ་སྟེ།། 
བྱིས་པ་རྣམས་ཀྱི་སེམས་རྨོངས་བྱེད།། 
ཡང་དག་མ་ཡིན་རྨི་འདྲ་བ།། 
དེ་ལྟར་ལྟོས་ཤིག་དགེ་སློང་དག།
ཆོས་རྣམས་ཆུ་ཟླ་ལྟ་བུ་སྟེ།། 
མིག་ཡོར་གྱིས་ནི་ཀུན་ནས་བསླང་།། 
ཆོས་རྣམས་གཟུགས་བརྙན་ལྟ་བུར་ནི།། 
མཁས་པ་སུ་ཞིག་རྟོག་མི་བྱེད།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་ཆོས་ཀྱི་རྗེས་སུ་འཐུན་པའི་ཆོས་ལ་ཞུགས་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་གཟུགས་མི་རྟག་གོ་ཞེས་ཡང་དག་པར་རྗེས་སུ་ལྟ་ཞིང་གཟུགས་ལ་འདོད་ཆགས་དང་བྲལ་བའི་ཕྱིར་ཆོས་ཀྱི་དབྱིངས་མངོན་སུམ་དུ་མི་བྱེད་པར་ཆོས་ཀྱི་དབྱིངས་ཀྱི་འཁོར་གྱི་ཆོས་རྣམས་ཡང་དག་པའི་ཤེས་རབ་ཀྱིས་ལེགས་པར་རྟོགས་པར་བྱེད་ཅིང་དེ་དག་གི་མཚན་མ་རྣམས་དང་།
ལེགས་པར་བཤད་པ་རྣམས་དང་།
ལེགས་པར་མཚན་བཏབ་པ་རྣམས་ལེགས་པར་ཟིན་པར་བྱེད་ལ་མཚན་མ་དང་ལེགས་པར་བཤད་པ་དང་།
ལེགས་པར་མཚན་བཏབ་པ་ལེགས་པར་བཟུང་བ་དེ་དག་ལ་དེའི་ཆོས་ཀྱི་དབྱིངས་ཀྱི་ལམ་རྩོལ་བ་མེད་པ་ཁོ་ནར་འཇུག་པ་དང་།
དེ་བཞིན་དུ་ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་མི་རྟག་གོ་ཞེས་ཡང་དག་པར་རྗེས་སུ་ལྟ་ཞིང་རྣམ་པར་ཤེས་པ་ལ་འདོད་ཆགས་དང་བྲལ་བའི་ཕྱིར་ཆོས་ཀྱི་དབྱིངས་མངོན་སུམ་དུ་མི་བྱེད་པར་ཆོས་ཀྱི་དབྱིངས་ཀྱི་འཁོར་གྱི་ཆོས་རྣམས་ཡང་དག་པའི་ཤེས་རབ་ཀྱིས་ལེགས་པར་རྟོགས་པར་བྱེད་ཅིང་དེ་དག་གི་མཚན་མ་དང་།
ལེགས་པར་བཤད་པ་དང་།
ལེགས་པར་མཚན་བཏབ་པ་དེ་དག་ལེགས་པར་ཟིན་པར་བྱེད་ལ་མཚན་མ་དང་།
ལེགས་པར་བཤད་པ་དང་།
ལེགས་པར་མཚན་བཏབ་པ་ལེགས་པར་བཟུང་བ་དེ་དག་ལ་དེའི་ཆོས་ཀྱི་དབྱིངས་ཀྱི་ལམ་རྩོལ་བ་མེད་པ་ཁོ་ནར་འཇུག་པ་དང་།
མི་རྟག་པ་ལ་ཇི་ལྟ་བ་བཞིན་དུ་སྡུག་བསྔལ་བ་དང་།
སྟོང་པ་དང་།
བདག་མེད་པ་ལ་ཡང་དེ་བཞིན་ཏེ།
དེ་གཟུགས་བདག་མེད་དོ་ཞེས་ཡང་དག་པར་རྗེས་སུ་ལྟ་ཞིང་གཟུགས་བདག་མེད་དོ།། 
ཞེས་ཡང་དག་པར་རྗེས་སུ་ལྟ་བ་ན་གཟུགས་ཀྱིས་མི་སྐྲག་མི་དངང་ཞིང་དངང་བར་མི་འགྱུར་རོ།། 
དེ་ཅིའི་ཕྱིར་ཞེ་ན།
གཟུགས་ནི་ཡང་དག་པ་མ་ཡིན་པའི་ཡོངས་སུ་རྟོག་པས་ཀུན་ནས་བསླང་བ་ཡིན་ལ།
དེས་དེ་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ།། 
དེ་བཞིན་དུ་ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་བདག་མེད་དོ་ཞེས་བྱ་བར་ཡང་དག་པར་རྗེས་སུ་ལྟ་ཞིང་རྣམ་པར་ཤེས་པ་བདག་མེད་དོ།། 
ཞེས་ཡང་དག་པར་རྗེས་སུ་ལྟ་བ་ན་རྣམ་པར་ཤེས་པས་མི་སྐྲག་མི་དངང་ཞིང་དངང་བར་མི་འགྱུར་རོ།། 
དེ་ཅིའི་ཕྱིར་ཞེ་ན།
རྣམ་པར་ཤེས་པ་ནི་ཡང་དག་པ་མ་ཡིན་པ་ཡོངས་སུ་རྟོག་པས་ཀུན་ནས་བསླང་བ་ཡིན་ལ།
དེས་དེ་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ།། 
རིགས་ཀྱི་བུ་འདི་ལྟ་སྟེ།
དཔེར་ན་སྒྱུ་མ་མཁན་ནམ་སྒྱུ་མ་མཁན་གྱི་སློབ་མ་མཁས་པ་ཞིག་གིས་སྐྱེ་བོ་ཕལ་པོ་ཆེའི་མདུན་དུ་སྒྱུ་མར་བྱས་པ་རྣམ་པ་སྣ་ཚོགས་འདི་ལྟ་སྟེ།
གླང་པོ་ཆེའི་ཚོགས་སམ།
རྟའི་ཚོགས་སམ།
ཤིང་རྟའི་ཚོགས་སམ།
དཔུང་བུ་ཆུང་གི་ཚོགས་དག་མངོན་པར་སྤྲུལ་ཏེ་བསྟན་པར་གྱུར་ན་སྐྱེས་བུ་མཁས་པའི་རང་བཞིན་ཅན་ནི་དེ་མཐོང་ན་མི་སྐྲག་མི་དངང་ཞིང་དངང་བར་མི་འགྱུར་རོ།། 
དེ་ཅིའི་ཕྱིར་ཞེ་ན།
དེས་དེ་ནི་སྒྱུ་མར་བྱས་པ་སྟེ།
ཡང་དག་པ་མ་ཡིན་པ་དང་།
ཡོད་པ་མ་ཡིན་པ་དང་།
བརྫུན་པ་དང་།
སླུ་བར་བྱེད་པའི་ཆོས་ཡིན་པར་རིག་ཅིང་ཀུན་ཏུ་ཤེས་པའི་ཕྱིར་རོ།། 
རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་ཡང་གཟུགས་བདག་མེད་དོ་ཞེས་ཡང་དག་པར་རྗེས་སུ་ལྟ་བ་ན་མི་སྐྲག་མི་དངང་ཞིང་དངང་བར་མི་འགྱུར་རོ།། 
དེ་ཅིའི་ཕྱིར་ཞེ་ན།
གཟུགས་ནི་ཡང་དག་པ་མ་ཡིན་པ་ཡོངས་སུ་རྟོག་པས་ཀུན་ནས་བསླང་བ་ཡིན་ལ།། 
དེས་དེ་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ།། 
དེ་བཞིན་དུ་ཚོར་བ་དང་།
འདུ་ཤེས་དང་།
འདུ་བྱེད་དང་།
རྣམ་པར་ཤེས་པ་བདག་མེད་དོ།། 
ཞེས་ཡང་དག་པར་རྗེས་སུ་ལྟ་བ་ན།
རྣམ་པར་ཤེས་པས་མི་སྐྲག་མི་དངང་ཞིང་དངང་བར་མི་འགྱུར་རོ།། 
དེ་ཅིའི་ཕྱིར་ཞེ་ན།
རྣམ་པར་ཤེས་པ་ནི་ཡང་དག་པ་མ་ཡིན་པ་ཡོངས་སུ་རྟོག་པས་ཀུན་ནས་བསླང་བ་ཡིན་ལ།
དེས་དེ་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ།། 
དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་གཟུགས་མི་རྟག་པར་ཡང་དག་པར་རྗེས་སུ་ལྟ་ཞིང་གཟུགས་ལ་འདོད་ཆགས་དང་བྲལ་བའི་སླད་དུ་ཆོས་ཀྱི་དབྱིངས་མངོན་སུམ་དུ་མི་བགྱིད་པར་ཆོས་ཀྱི་དབྱིངས་ཀྱི་འཁོར་གྱི་ཆོས་རྣམས་ཡང་དག་པའི་ཤེས་རབ་ཀྱིས་ལེགས་པར་རྟོགས་པར་བགྱིད་པ་ལགས།
དེ་སྐད་ཅེས་གསོལ་པ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་འདི་ན་སྐྱེས་བུ་མཁས་པ་ལ་ལ་དཔེས་བཤད་པའི་དོན་ཀུན་ཤེས་པར་འགྱུར་བས་ན་དེའི་ཕྱིར་དཔེ་བརྗོད་པར་བྱས་ཉོན་ཅིག་རིགས་ཀྱི་བུ་འདི་ལྟ་སྟེ།
དཔེར་ན་ཤེས་རབ་དང་ལྡན་པའི་རང་བཞིན་ཅན་གྱི་མི་ལ་ལ་ཞིག་དུག་སྤྱོད་པར་གྱུར་ན་དེས་དུས་དུས་སུ་དུག་དེ་བྱི་དོར་བྱེད།
སྦེད་པར་བྱེད།
ནོར་དུ་བྱེད།
བདག་གིར་བྱེད་ཅིང་ཡོ་བྱད་རྣམ་པ་སྣ་ཚོགས་དག་ཏུ་འཚོད་པར་བྱེད་ཀྱི་དེ་ཟ་བར་མི་བྱེད་དོ།། 
དེ་ཅིའི་ཕྱིར་ཞེ་ན།
གཞི་འདིས་བདག་གི་སྲོག་གི་བར་ཆད་དུ་འགྱུར་དུ་འོང་ངོ་སྙམ་དུ་སེམས་པའི་ཕྱིར་རོ།། 
རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་ཡང་མྱ་ངན་ལས་འདས་པ་ལ་སེམས་པ་དང་།
མྱ་ངན་ལས་འདས་པ་ལ་གཞོལ་བ་དང་།
མྱ་ངན་ལས་འདས་པ་ལ་དབབ་པ་དང་།
མྱ་ངན་ལས་འདས་པ་ལ་བབ་པར་ཡང་བྱེད་མོད་ཀྱི།
མྱ་ངན་ལས་འདས་པ་དེ་མངོན་སུམ་དུ་ནི་མི་བྱེད་དོ།། 
དེ་ཅིའི་ཕྱིར་ཞེ་ན།
གཞི་འདིས་བདག་བྱང་ཆུབ་ལས་ལྡོག་པར་འགྱུར་དུ་འོང་ངོ་སྙམ་དུ་སེམས་པའི་ཕྱིར་རོ།། 
རིགས་ཀྱི་བུ་འདི་ལྟ་སྟེ།
དཔེར་ན་ཤེས་རབ་དང་ལྡན་པའི་རང་བཞིན་ཅན་གྱི་མི་ལ་ལ་ཞིག་མེ་སྤྱོད་པར་གྱུར་ན་དེ་དུས་དུས་སུ་མེ་དེ་ལ་བཀུར་སྟི་བྱེད།
བླ་མར་བྱེད།
རི་མོར་བྱེད།
མཆོད་པ་བྱེད།
ལེགས་པར་རིམ་གྲོ་བྱེད་ཀྱང་།
དེ་འདི་སྙམ་དུ་བདག་གིས་མེ་འདི་ལ་བཀུར་སྟི་བྱས།
བླ་མར་བྱས།
རི་མོར་བྱས།
མཆོད་པ་བྱས།
ལེགས་པར་རིམ་གྲོ་བྱས་མོད་ཀྱི།
འདི་ལ་ལག་པ་གཉིས་ཀྱིས་ནི་གཟུང་བར་མི་བྱའོ་སྙམ་དུ་སེམས་སོ།། 
དེ་ཅིའི་ཕྱིར་ཞེ་ན།
གཞི་འདིས་བདག་ལ་ལུས་ཀྱི་སྡུག་བསྔལ་དང་།
སེམས་ཀྱི་ཡིད་མི་བདེ་བ་འབྱུང་བར་འགྱུར་དུ་འོང་ངོ་སྙམ་དུ་སེམས་པའི་ཕྱིར་རོ།། 
རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་ཡང་མྱ་ངན་ལས་འདས་པ་ལ་སེམས་པ་དང་།
མྱ་ངན་ལས་འདས་པ་ལ་གཞོལ་བ་དང་།
མྱ་ངན་ལས་འདས་པ་ལ་འབབ་པ་དང་།
མྱ་ངན་ལས་འདས་པ་ལ་བབ་པར་ཡང་བྱེད་མོད་ཀྱི།
མྱ་ངན་ལས་འདས་པ་དེ་མངོན་སུམ་དུ་ནི་མི་བྱེད་དོ།། 
དེ་ཅིའི་ཕྱིར་ཞེ་ན།
གཞི་འདིས་བདག་བྱང་ཆུབ་ལས་ལྡོག་པར་འགྱུར་དུ་འོང་ངོ་སྙམ་དུ་སེམས་པའི་ཕྱིར་རོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བདག་གིས་བཅོམ་ལྡན་འདས་ཀྱིས་གསུངས་པའི་དོན་འཚལ་བ་ལྟར་ན།
བྱང་ཆུབ་སེམས་དཔའ་ནི་འཁོར་བ་ཁོ་ནར་གནས་པར་བགྱི་བ་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་དེ་བཞིན་ནོ།། 
ཇི་སྐད་སྨྲས་པ་དེ་བཞིན་ཏེ།
བྱང་ཆུབ་སེམས་དཔའ་ནི་འཁོར་བ་ཁོ་ནར་གནས་པར་བྱ་བ་ཡིན་ནོ།། 
གསོལ་པ།
བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་འཁོར་བ་ན་འཁོར་བའི་ཚེ་འཁོར་བའི་སྐྱོན་རྣམས་ཀྱིས་མི་གོས་པ་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེའི་ཕྱིར་དཔེ་བརྗོད་པར་བྱས་ཉོན་ཅིག་རིགས་ཀྱི་བུ་འདི་ལྟ་སྟེ།
དཔེར་ན་སྦྲུལ་འཛིན་པའི་མིས་གསང་སྔགས་དང་།
སྨན་གྱི་སྟོབས་བསྐྱེད་པ་ཆེན་པོ་དང་ལྡན་པ་ནི་སྦྲུལ་གདུག་པ་དག་དང་།
ལྷན་ཅིག་ཏུ་རྩེ་ཞིང་དགའ་ལ་དགའ་མགུར་སྤྱོད་པར་བྱེད་ཀྱང་གཞི་དེས་དེའི་སྲོག་གི་བར་ཆད་བྱེད་པར་ཡང་མི་འགྱུར་རོ།། 
དེ་ཅིའི་ཕྱིར་ཞེ་ན།
འདི་ལྟ་སྟེ།
ཤེས་རབ་དང་།
ཐབས་དང་།
རིགས་པའི་གསང་སྔགས་དང་།
སྨན་གྱི་སྟོབས་བསྐྱེད་པའི་ཕྱིར་རོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དག་མྱ་ངན་ལས་འདས་པ་དེ་ཡང་མངོན་སུམ་དུ་མི་བགྱིད་ལ།
འཁོར་བའི་སྐྱོན་དེ་དག་གིས་ཀྱང་མི་གོས་པ་ནི་བཅོམ་ལྡན་འདས་ངོ་མཚར་ལགས་སོ།། 
བདེ་བར་གཤེགས་པ་ངོ་མཚར་ལགས་སོ།། 
བཅོམ་ལྡན་འདས་ཤིན་ཏུ་ངོ་མཚར་ལགས་སོ།། 
བདེ་བར་གཤེགས་པ་ཤིན་ཏུ་ངོ་མཚར་ལགས་ཏེ།
བཅོམ་ལྡན་འདས་བདག་བྱང་ཆུབ་སེམས་དཔའ་དེ་དག་ལ་སྐྱབས་སུ་མཆི་ལགས་སོ།། 
བཅོམ་ལྡན་འདས་སེམས་ཅན་གང་དག་ཆོས་ཀྱི་རྣམ་གྲངས་འདི་ཐོས་ནས་ཐ་ན་སེམས་དང་བ་གཅིག་ཙམ་རྙེད་པར་གྱུར་པ་དེ་དག་ནི་དགེ་བའི་རྩ་བ་ངན་དོན་དང་ལྡན་པ་མ་ལགས་སོ།། 
བཅོམ་ལྡན་འདས་རིགས་ཀྱི་བུ་དང་།
རིགས་ཀྱི་བུ་མོ་གང་དག་ཆོས་བསྟན་པ་འདི་བཤད་པ་ན་ཉན་པར་བགྱིད་པ་དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་འགྱུར་བ་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་དེ་བཞིན་ནོ།། 
ཇི་སྐད་སྨྲས་པ་དེ་བཞིན་ཏེ།
རིགས་ཀྱི་བུ་དང་།
རིགས་ཀྱི་བུ་མོ་གང་དག་ཆོས་བསྟན་པ་འདི་བཤད་པ་ན་ཉན་པར་བྱེད་པ་དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་འགྱུར་བ་ཡིན་ནོ།། 
ཆོས་བསྟན་པ་འདི་བཤད་པ་ན་དགེ་སློང་ལྔ་བརྒྱ་པོ་དེ་དག་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་བར་གྱུར་ནས་སེམས་རྣམ་པར་གྲོལ་བ་དེ་དག་སྟན་ལས་ལངས་ཏེ།
བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་དག་ས་ལ་བཙུགས་ཏེ།
བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་དག་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཕྱག་བགྱི་བར་འོས་པ་ལགས་སོ།། 
བདེ་བར་གཤེགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཕྱག་བགྱི་བར་འོས་པ་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
དགེ་སློང་དག་དེ་དེ་བཞིན་ཏེ།
ཇི་སྐད་སྨྲས་པ་དེ་བཞིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
གྲགས་ཆེན་ཐབས་ལ་མཁས་པ་དང་།། 
ཤེས་རབ་ཁྱད་པར་འཕགས་པ་ཡིས།། 
ཉན་ཐོས་རྣམས་ཀྱི་ས་དག་ལས།། 
ཡང་དག་འདས་པར་གྱུར་པ་དང་།། 
ཕུང་པོ་སྐྱེ་འཇིག་ཟད་འགྱུར་བར།། 
ཡང་དག་ཇི་བཞིན་ཤེས་གྱུར་ཀྱང་།། 
འགྲོ་བ་ཉམ་ཐག་འདི་མཐོང་ནས།། 
མྱ་ངན་འདའ་བར་མི་འགྲོ་བའི།། 
ཤེས་རབ་ཆེ་རྣམས་ཕྱག་བྱའི་འོས།། 
འཇིགས་པ་མེད་རྣམས་ཕྱག་བྱའི་འོས།། 
སྤྱན་ཡངས་ལྡན་རྣམས་ཕྱག་བྱའི་འོས།། 
རྒྱལ་བའི་སྲས་རྣམས་ཕྱག་བྱའི་འོས།། 
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ཆོས་ཀྱི་རྗེས་སུ་འཐུན་པའི་ཆོས་ལ་ཞུགས་པ་ཡིན་ནོ།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་ང་རྒྱལ་དང་།
ཆེ་བའི་ང་རྒྱལ་དང་བྲལ་བ་ཡིན་ཞེ་ན།
རིགས་ཀྱི་བུ་འདི་ལ་ང་རྒྱལ་ཞེས་བྱ་བ་ནི་བདག་ནི་གཞན་དག་དང་།
རིགས་དང་།
རུས་དང་།
གཟུགས་དང་།
འགྲོན་བུ་དང་།
གསེར་དང་།
ནོར་དང་།
ཡོ་བྱད་གང་ཡང་རུང་བ་དག་གམ།
གླང་པོ་ཆེའི་ཚོགས་སམ།
རྟའི་ཚོགས་སམ།
ཤིང་རྟའི་ཚོགས་སམ།
དཔུང་བུ་ཆུང་གི་ཚོགས་དག་མི་མཚུངས་སོ་སྙམ་དུ་འགྲན་པར་བྱེད་ཅིང་དེ་ལྟར་སེམས་མངོན་པར་མཐོ་བར་བྱེད་པ་གང་ཡིན་པ་སྟེ།
དེ་ནི་ང་རྒྱལ་ཞེས་བྱའོ།། 
ཆེ་བའི་ང་རྒྱལ་ཞེས་བྱ་བ་ནི་བདག་ནི་གཞན་དག་པས་རིགས་དང་།
རུས་དང་།
གཟུགས་དང་།
འགྲོན་བུ་དང་།
གསེར་དང་།
ནོར་དང་།
འབྲུ་ཕུན་སུམ་ཚོགས་པ་དག་གམ།
གླང་པོ་ཆེའི་ཚོགས་སམ།
རྟའི་ཚོགས་སམ།
ཤིང་རྟའི་ཚོགས་སམ།
དཔུང་བུ་ཆུང་གི་ཚོགས་དག་གིས་ཁྱད་པར་དུ་འཕགས་པ་ཡིན་ནོ་སྙམ་དུ་སེམས་ལ།
དེ་ལྟར་སེམས་ཁེངས་ཤིང་མི་འདུད་པ་གང་ཡིན་པ་སྟེ།
དེ་ནི་ཆེ་བའི་ང་རྒྱལ་ཞེས་བྱའོ།། 
བྱང་ཆུབ་སེམས་དཔའ་ནི་དེ་དག་དང་བྲལ་བས་ན་དེའི་ཕྱིར་ང་རྒྱལ་དང་།
ཆེ་བའི་ང་རྒྱལ་དང་བྲལ་བ་ཞེས་བྱའོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
ང་རྒྱལ་ཆེ་བའི་ང་རྒྱལ་བྲལ་ཞིང་རྟག་ཏུ་བྱམས་པའི་སེམས།། 
སྙིང་རྗེའི་ཡིད་དང་ལྡན་ཞིང་འགྲོ་བ་དག་ལ་བག་ཡོད་པའི།། 
སེམས་དཔའ་གཙོ་བོ་ཡངས་པ་འདི་ན་བསོད་སྙོམས་སྤྱོད་བྱེད་ཅིང་།། 
ལྷ་དང་མི་རྣམས་དག་ལ་ཕན་པ་རྗོད་པར་བྱེད་པ་ཡིན།།།། 
བམ་པོ་གཉིས་པ་སྟེ་ཐ་མ།
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔས་དགོངས་ཏེ་གསུངས་པ་རྟོགས་པར་བྱ་བ་ལ་མཁས་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་དེ་བཞིན་གཤེགས་པས་དགོངས་ཏེ།
གསུངས་པའི་མདོ་སྡེ་ཟབ་མོ་ཟབ་མོ་གང་དག་ཡིན་པ་དེ་དག་ལ་སྒྲ་ཇི་བཞིན་ཁོ་ནར་མངོན་པར་ཞེན་པར་མི་བྱེད་པ་ཡིན་ཏེ།
དེ་ལ་དེ་བཞིན་གཤེགས་པས་དགོངས་ཏེ་གསུངས་པ་དེ་དག་ཀྱང་གང་ཞེ་ན།
འདི་ལྟ་སྟེ།
དེ་བཞིན་གཤེགས་པས་ཉན་ཐོས་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ།། 
ཞེས་གསུངས་པ་ནི་དེ་ལྟར་མི་བལྟའོ།། 
ཀུན་དགའ་བོ་ང་ནི་རོ་རྒྱབ་ནའོ་ཞེས་གསུངས་པ་ཡང་དེ་ལྟར་མི་བལྟའོ།། 
ང་ནི་རྒས་འཁོགས་ཏེ་གཏུགས་པ་ཡིན་གྱིས།
ངའི་བསྙེན་བཀུར་བ་ཚོལ་ཅིག་ཅེས་གསུངས་པ་ཡང་དེ་ལྟར་མི་བལྟའོ།། 
མཽད་གལ་གྱི་བུ་ཁྱོད་སོང་ལ་སྨན་པའི་རྒྱལ་པོ་འཚོ་བྱེད་ཀྱི་གན་ནས་སྨན་ལོང་ཤིག་དང་བཟའ་བར་བྱའོ།། 
ཞེས་གསུངས་པ་ཡང་དེ་ལྟར་མི་བལྟའོ།། 
དེ་བཞིན་གཤེགས་པ་ནི་གཞན་མུ་སྟེགས་ཅན་སྤྱོད་པ་པོ་དང་།
ཀུན་ཏུ་རྒྱུ་དག་དང་ལྷན་ཅིག་ཏུ་ཚིག་གིས་རྩོད་པར་བྱེད་དོ།། 
ཞེས་གསུངས་པ་ཡང་དེ་ལྟར་མི་བལྟའོ།། 
དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་གོ་ཞེས་གསུངས་པ་ཡང་དེ་ལྟར་མི་བལྟའོ།། 
སྐྱེས་བུ་དམ་པ་མ་ཡིན་པ་ལྷས་བྱིན་ནི་ཡུན་རིང་པོ་ནས་དེ་བཞིན་གཤེགས་པའི་གཤེད་མ་དང་།
གཅུགས་ཅན་དང་།
ཕྱིར་རྒོལ་བ་དང་།
དགྲ་བོར་གྱུར་པ་ཡིན་ནོ།། 
ཞེས་གསུངས་པ་ཡང་དེ་ལྟར་མི་བལྟའོ།། 
དེ་བཞིན་གཤེགས་པ་ནི་བསོད་སྙོམས་ཀྱི་ཕྱིར་བྲམ་ཟེའི་གྲོང་ས་ལ་ཅན་དུ་ཇི་ལྟར་ལྷུང་བཟེད་བཀྲུས་པས་ཞུགས་པ་བཞིན་དུ་ཕྱིར་བྱུང་ངོ།། 
ཞེས་གསུངས་པ་ཡང་དེ་ལྟར་མི་བལྟའོ།། 
བྲམ་ཟེའི་བུ་མོ་དྲེགས་མས་ཤིང་གི་གཞོང་བུ་ལྟོ་བར་བཅིངས་ཏེ།
དེ་བཞིན་གཤེགས་པ་ལ་སྐུར་པ་བཏབ་པོ་ཞེས་གསུངས་པ་ཡང་དེ་ལྟར་མི་བལྟའོ།། 
དེ་བཞིན་གཤེགས་པ་ཉོན་མོངས་མེད་ཀྱི་ལྗོངས་སུ་དབྱར་གནས་པར་ཞལ་གྱིས་བཞེས་པ་ན་ཟླ་བ་གསུམ་དུ་རྟ་ཆས་ཀྱི་ནས་དག་གསོལ་ཏོ།། 
ཞེས་གསུངས་པ་ཡང་དེ་ལྟར་མི་བལྟའོ།། 
དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་དེ་བཞིན་གཤེགས་པས་ཉན་ཐོས་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་ངས་ཉན་ཐོས་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་གང་ཡིན་པ་དེ་ནི་རིགས་ལས་བརྟགས་ཏེ་ལུང་བསྟན་ཏོ།། 
གསོལ་པ་བཅོམ་ལྡན་འདས་ཉན་ཐོས་ཟག་པ་ཟད་པ།
སྲིད་པར་ཀུན་དུ་སྦྱོར་བ་ཡང་དག་པར་རྒྱུན་ཆད་པ་དག་ལ་རིགས་མཆིས་སུ་ལགས་ཀྱང་ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེའི་ཕྱིར་དཔེ་ཉོན་ཅིག་རིགས་ཀྱི་བུ་འདི་ལྟ་སྟེ།
དཔེར་ན་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཞིག་ལ་བུ་ཞིག་བདོག་པར་གྱུར་ལ་དེ་ཡང་བཟོའི་གནས་ཐམས་ཅད་སློབ་པར་བྱེད་ཅིང་དེ་དབང་པོ་རྟུལ་ལ་དབང་པོ་མི་རྣོ་བ་ཞིག་ཡིན་པས་དེ་ཕྱིས་བསླབ་པར་བྱ་བ་གང་ཡིན་པ་དེ་ནི་སྔར་སློབ་པར་བྱེད་ལ།། 
སྔར་བསླབ་པར་བྱ་བ་གང་ཡིན་པ་དེ་ནི་ཕྱིས་སློབ་པར་བྱེད་ན་རིགས་ཀྱི་བུ་འདི་ཇི་སྙམ་དུ་སེམས།
དེ་གཞི་དེས་རྒྱལ་པོའི་བུ་མ་ཡིན་ནོ།། 
ཞེས་བརྗོད་པར་བྱ་བ་ཡིན་སྙམ་འམ།
གསོལ་པ་བཅོམ་ལྡན་འདས་དེ་ནི་མ་ལགས་སོ།། 
བདེ་བར་གཤེགས་པ་དེ་ནི་མ་ལགས་ཏེ།
དེ་ནི་རྒྱལ་པོའི་བུ་ཞེས་བགྱི་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་བཞིན་དུ་རིགས་དང་ལྡན་པའི་བྱང་ཆུབ་སེམས་དཔའ་དབང་པོ་རྟུལ་པོ་ཡང་སྒོམ་པའི་ལམ་གྱིས་སྔར་ཉོན་མོངས་པ་རྣམས་ཟད་པར་བྱེད་ཅིང་ཕྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱེད་ན་རིགས་ཀྱི་བུ་འདི་ཇི་སྙམ་དུ་སེམས།
དེ་གཞི་དེས་མངོན་པར་རྫོགས་པར་འཚང་མི་རྒྱའོ་ཞེས་བྱ་སྙམ་འམ།
གསོལ་པ།
བཅོམ་ལྡན་འདས་བདག་གིས་གང་འདོད་ཆེན་པ་མ་གཏོགས་པར་མངོན་པར་རྫོགས་པར་འཚང་མི་རྒྱའོ།། 
ཞེས་དེ་སྐད་མཆི་བའི་སེམས་ཅན་དེ་དག་ནི་ལྷ་དང་བཅས་པ་དང་།
བདུད་དང་བཅས་པ་དང་།
དགེ་སྦྱོང་དང་།
བྲམ་ཟེར་བཅས་པའི་སྐྱེ་དགུ་དང་།
ལྷ་དང་།
མི་དང་།
ལྷ་མ་ཡིན་དུ་བཅས་པའི་འཇིག་རྟེན་ན་ཡང་དག་པར་རྗེས་སུ་མ་མཐོང་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དཔེ་གཞན་ཡང་ཉོན་ཅིག།
རིགས་ཀྱི་བུ་འདི་ཇི་སྙམ་དུ་སེམས།
བྱང་ཆུབ་སེམས་དཔའ་ས་བཅུ་པ་ལ་གནས་པ་ཉོན་མོངས་པའི་སྒྲིབ་པ་ཟད་ནས་བྱང་ཆུབ་ཀྱི་སྙིང་པོ་ལ་འཇུག་གམ།
འོན་ཏེ་མ་ཟད་པས་འཇུག་སྙམ།
གསོལ་པ།
བཅོམ་ལྡན་འདས་བས་ནས་མཆིས་ལགས་སོ།། 
བདེ་བར་གཤེགས་པ་བས་ནས་མཆིས་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་ཇི་སྙམ་དུ་སེམས།
དེ་གཞི་དེས་མངོན་པར་རྫོགས་པར་འཚང་མི་རྒྱ་སྙམ་འམ།
གསོལ་པ།
བཅོམ་ལྡན་འདས་མངོན་པར་རྫོགས་པར་འཚང་རྒྱ་ལགས་སོ།། 
བདེ་བར་གཤེགས་པ་མངོན་པར་རྫོགས་པར་འཚང་རྒྱ་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་འདི་ལ་ཡང་དེ་དང་འདྲ་བར་བལྟ་བར་བྱའོ།། 
གསོལ་པ་བཅོམ་ལྡན་འདས་ཀུན་དགའ་བོ་ང་ནི་རོ་རྒྱབ་ནའོ་ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་ངས་ཕྱི་མའི་སྐྱེ་བོ་དེ་བཞིན་གཤེགས་པའི་སྐུ་རྡོ་རྗེ་ལྟར་སྲ་བ་ཡང་སྐུ་རོ་རྒྱབ་བསྙུང་ན་གཞན་དག་ལྟ་སྨོས་ཀྱང་ཅི་དགོས་སྙམ་དུ་སེམས་པ་ལ་ཐུགས་བརྩེ་བས་དེ་སྐད་གསུངས་པ་ཡིན་ན།
དེ་ལ་མི་བླུན་པོ་ཁ་ཅིག་དེ་བཞིན་གཤེགས་པའི་སྐུ་རོ་རྒྱབ་བསྙུང་ཞེའོ།། 
ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དེ།
དེ་དག་ནི་རང་ཡང་ཉམས་པར་བྱས་ལ་གཞན་ཡང་ཉམས་པར་བྱེད་པ་ཡིན་ཏེ།
དེ་བཞིན་གཤེགས་པས་དེ་ལས་དགོངས་ནས་དེ་སྐད་ཅེས་གསུངས་སོ།། 
གསོལ་པ།
བཅོམ་ལྡན་འདས་ང་ནི་རྒས་འཁོགས་ཏེ་གཏུགས་པ་ཡིན་གྱིས།
ངའི་བསྙེན་བཀུར་བ་ཚོལ་ཅིག་ཅེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་ཡང་ངས་ཕྱི་མའི་སྐྱེ་བོ་རྣམས་ལ་ཐུགས་བརྩེ་བས་ངའི་ཉན་ཐོས་རྒས་འཁོགས་ཏེ་གཏུགས་པ་གང་དག་གི་ལུས་ལ་བསྙེན་བཀུར་བ་དགོས་པ་དག་འབྱུང་བར་འགྱུར་བ་དེ་དག་དེ་བཞིན་གཤེགས་པས་རྗེས་སུ་མ་གནང་ངོ།། 
ཞེས་ཕོངས་པར་མི་འགྱུར་བར་བྱ་བའི་ཕྱིར་དེ་སྐད་གསུངས་ཏེ།
དེ་བཞིན་གཤེགས་པས་དེ་ལས་དགོངས་ནས་དེ་སྐད་གསུངས་པ་ཡིན་ན།
དེ་ལ་མི་བླུན་པོ་ཁ་ཅིག་དེ་བཞིན་གཤེགས་པ་བགྲེས་འཁོགས་ཏེ།
གཏུགས་སོ་ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དེ།
དེ་དག་ཀྱང་རང་ཡང་ཉམས་པར་བྱས་ལ།
གཞན་ཡང་ཉམས་པར་བྱེད་པ་ཡིན་ནོ།། 
གསོལ་པ།
བཅོམ་ལྡན་འདས་མཽད་གལ་གྱི་བུ་ཁྱོད་སོང་ལ་སྨན་པའི་རྒྱལ་པོ་འཚོ་བྱེད་ཀྱི་གན་ནས་སྨན་ལོང་ཤིག་དང་།
བཟའ་བར་བྱའོ་ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་ཡང་ངས་ཕྱི་མའི་སྐྱེ་བོ་རྣམས་ལ་ཐུགས་བརྩེ་བས་ངའི་ཉན་ཐོས་གང་དག་ལ་སྨན་དགོས་པ་དག་འབྱུང་བར་འགྱུར་བ་དེ་དག་དེ་བཞིན་གཤེགས་པས་རྗེས་སུ་མ་གནང་ངོ།། 
ཞེས་ཕོངས་པར་མི་འགྱུར་བར་བྱ་བའི་ཕྱིར་དེ་སྐད་གསུངས་ཏེ།
དེ་བཞིན་གཤེགས་པས་དེ་ལས་དགོངས་ནས་དེ་སྐད་གསུངས་པ་ཡིན་ན།། 
དེ་ལ་མི་བླུན་པོ་ཁ་ཅིག་སྨན་པའི་རྒྱལ་པོ་འཚོ་བྱེད་ཀྱིས་དགེ་སློང་མཽད་གལ་གྱི་བུ་ལ་རྗེས་མེད་པ་དང་།
གུས་པར་སྒྲིམ་པ་མེད་པ་མ་ཡིན་པར་བསྟན་ཅིང་དྲིས་ན་ཡང་རིངས་པ་རིངས་པ་ཁོ་ནར་སྙུན་གྱི་གསོས་སྨན་བསྟན་པ་ལས་ན།
དེ་བཞིན་གཤེགས་པ་ནི་སྐུ་ལ་སྙུན་མངའ་བ་ཡིན་ནོ་སྙམ་པ་དང་།
དེ་བཞིན་གཤེགས་པའི་སྐུ་དེ་ལ་ཡང་ཉེས་དམིགས་དག་སྣང་སྟེ།
ཆོས་མཐོང་བ་རྣམས་ལ་ཡང་དེ་ལྟ་བུའི་བག་མེད་པ་དག་འབྱུང་བར་འགྱུར་ན་སོ་སོའི་སྐྱེ་བོ་དག་ལ་ལྟ་སྨོས་ཀྱང་ཅི་དགོས།
ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དེ།
དེ་དག་ཀྱང་རང་ཡང་ཉམས་པར་བྱས་ལ་གཞན་ཡང་ཉམས་པར་བྱེད་པ་ཡིན་ནོ།། 
གསོལ་པ།
བཅོམ་ལྡན་འདས་དེ་བཞིན་གཤེགས་པ་ནི་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུ་དག་དང་ལྷན་ཅིག་ཏུ་ཚིག་གིས་རྩོད་པར་བྱེད་དོ།། 
ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་ཡང་ངས་ཕྱི་མའི་སྐྱེ་བོ་དག་དེ་བཞིན་གཤེགས་པ་ཉིད་ལ་ཡང་དགྲ་བོ་དང་།
ཕྱིར་རྒོལ་བ་དག་ཡོད་ན་བདག་ཅག་ལྟ་ལ་སྨོས་ཀྱང་ཅི་དགོས།
སྙམ་དུ་སེམས་པ་དག་ལ་ཐུགས་བརྩེ་བས་དེ་སྐད་ཅེས་གསུངས་པ་དག་ཡིན་ན།
དེ་ལ་མི་བླུན་པོ་དེ་དག་དེ་བཞིན་གཤེགས་པ་ལ་ཡང་དགྲ་བོ་དང་།
ཕྱིར་རྒོལ་བ་དག་ཡོད་དོ།། 
ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དེ།
རིགས་ཀྱི་བུ་འཁོར་ལོས་སྒྱུར་བའི་རྒྱལ་པོ་དགེ་བའི་རྩ་བ་ཆུང་ངུ་དང་ལྡན་པ་ལ་ཡང་དགྲ་བོ་དང་།
ཕྱིར་རྒོལ་བ་བ་དག་མེད་ན་དེ་བཞིན་གཤེགས་པ་བསོད་ནམས་ཀྱི་ཆུ་བོ་ཆེན་པོ་དང་ལྡན་པ་ལྟ་ལ་སྨོས་ཀྱང་ཅི་དགོས་གསོལ་པ།
བཅོམ་ལྡན་འདས་དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་གོ།
ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་བཞིན་གཤེགས་པ་ནི་ལས་བདག་གིར་བྱ་བ་ཉིད་སྟོན་པར་མཛད་དེ།། 
དེ་བཞིན་གཤེགས་པ་ཉིད་ལ་ཡང་སྔོན་བྱས་པའི་ལས་དག་ཡོད་ན།
གཞན་དག་ལ་ལྟ་སྨོས་ཀྱང་ཅི་དགོས།
ཞེས་རྒྱུ་དེ་དང་རྐྱེན་དེ་དང་།
གཞི་དེས་སྡིག་པའི་ལས་ལ་མི་དགའ་ཞིང་དགའ་བར་མི་འགྱུར་བའི་དོན་གྱི་དབང་དེ་གཟིགས་པས་ན་དེ་བཞིན་གཤེགས་པ་ལས་བདག་གིར་བྱ་བ་ཉིད་སྟོན་པར་མཛད་པ་ཡིན་ན།
དེ་ལ་མི་བླུན་པོ་དེ་དག་དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་ཟུག་གོ།
ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དོ།། 
གསོལ་པ།
བཅོམ་ལྡན་འདས་སྐྱེས་བུ་དམ་པ་མ་ཡིན་པ་ལྷས་བྱིན་ནི་ཡུན་རིང་པོ་ནས་དེ་བཞིན་གཤེགས་པའི་གཤེད་མ་དང་།
གཅུགས་ཅན་དང་།
ཕྱིར་རྒོལ་བ་དང་།
དགྲ་བོར་གྱུར་པ་ཡིན་ནོ།། 
ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་གལ་ཏེ་སྐྱེས་བུ་དམ་པ་ལྷས་བྱིན་མེད་པར་གྱུར་ན།
དེ་བཞིན་གཤེགས་པ་ལ་སངས་རྒྱས་ཀྱི་ཆེ་བའི་བདག་ཉིད་གཅིག་ཀྱང་ཡོད་པར་མི་མངོན་ཏེ།
རིགས་ཀྱི་བུ་གང་གི་ཕྱིར་སྐྱེས་བུ་དམ་པ་ལྷས་བྱིན་གྱིས་དེ་བཞིན་གཤེགས་པ་ལ་བརྩད་པ་དང་།
བསྐྲུན་པ་དང་།
ཕྱིར་བརྒལ་བ་དག་བསྟན་པ་དེའི་ཕྱིར།
དེ་བཞིན་གཤེགས་པ་ལ་སངས་རྒྱས་ཀྱི་ཆེ་བའི་བདག་ཉིད་དག་ཡོད་པར་མངོན་ནོ།། 
རིགས་ཀྱི་བུ་རྒྱལ་པོའི་ཚིག་གིས་སྐྱེས་བུ་དམ་པ་ལྷས་བྱིན་འདིས་དེ་བཞིན་གཤེགས་པ་རྣམ་པར་གཞོམ་པར་བྱའོ།། 
སྙམ་ནས་གྲོང་བར་གྱི་དབུས་ནས་དེ་བཞིན་གཤེགས་པ་ལ་གླང་པོ་ཆེ་ཆེན་པོ་ནོར་སྐྱོང་རྦད་པར་གྱུར་པ་གང་ཡིན་པ་དེ་དེ་བཞིན་གཤེགས་པས་བཏུལ་ཅིང་རྣམ་པར་བཏུལ་ནས་དུལ་བར་མཛད་དེ།
སྐྱེ་བོ་ཕལ་པོ་ཆེས་དེ་མཐོང་ནས་ངོ་མཚར་དུ་འཛིན་ཅིང་རྨད་དུ་བྱུང་བར་མཛད་ནས་དཀོན་མཆོག་གསུམ་པོ་འདི་ལྟ་སྟེ།
སངས་རྒྱས་དཀོན་མཆོག་དང་།
ཆོས་དཀོན་མཆོག་དང་།
དགེ་འདུན་དཀོན་མཆོག་ལ་སྐྱབས་སུ་དོང་སྟེ།
དེ་ཡང་སྐྱེས་བུ་དམ་པ་ལྷས་བྱིན་གྱི་སྐྱེས་བུའི་རྩལ་ཡིན་པར་བལྟ་བར་བྱའོ།། 
དེ་ལ་མི་བླུན་པོ་དེ་དག་ནི་ཀྱེ་མ་ལྷས་བྱིན་ནི་དེ་བཞིན་གཤེགས་པའི་གཤེད་མ་དང་།
གཅུགས་ཅན་དང་།
ཕྱིར་རྒོལ་བ་ཡིན་ནོ།། 
ཞེས་སྒྲ་ཇི་བཞིན་ཁོ་ནར་འཛིན་པར་བྱེད་དོ།། 
དེ་བཞིན་དུ་དེ་བཞིན་གཤེགས་པ་བྱང་ཆུབ་སེམས་དཔར་གྱུར་པ་ན་ཚེ་རབས་ལྔ་བརྒྱར་སྐྱེས་བུ་དམ་པ་ལྷས་བྱིན་གྱིས་གནོད་པ་བྱས་པ་གང་ཡིན་པ་དེ་ཡང་བྱང་ཆུབ་སེམས་དཔའི་ཡོན་ཏན་ཐམས་ཅད་བསྟན་པར་བྱ་བའི་ཕྱིར་བྱས་པ་ཡིན་ན་དེ་ལ་མི་བླུན་པོ་ཁ་ཅིག་ཀྱེ་མ་ལྷས་བྱིན་ནི་དེ་བཞིན་གཤེགས་པའི་གཤེད་མ་དང་།
གཅུགས་ཅན་དང་།
ཕྱིར་རྒོལ་བ་ཡིན་ནོ།། 
ཞེས་སྒྲ་ཇི་བཞིན་ཁོ་ནར་འཛིན་ཏེ།
དེ་དག་ནི་གཞི་དེས་ལུས་ཞིག་ནས་སེམས་ཅན་དམྱལ་བ་དང་།
དུད་འགྲོ་དང་།
ཡི་དགས་རྣམས་སུ་སྐྱེ་བར་འགྱུར་རོ།། 
དེ་ཅིའི་ཕྱིར་ཞེ་ན།
འདི་ལྟར་སྐྱེས་བུ་དམ་པ་ལྷས་བྱིན་ནི་ཚོགས་ཤིན་དུ་བསགས་པ།
དགེ་བའི་རྩ་བ་ཤིན་དུ་བསགས་པ།
རྒྱལ་བ་དུ་མ་ལ་ལྷག་པར་བྱ་བ་བྱས་པ།
དགེ་བའི་རྩ་བ་བསྐྱེད་པ།
ཐེག་པ་ཆེན་པོ་ལ་ཡང་དག་པར་ཞུགས་པ།
བྱང་ཆུབ་ཆེན་པོ་ལ་གཞོལ་བ།
བྱང་ཆུབ་ཆེན་པོ་ལ་འབབ་པ།
བྱང་ཆུབ་ཆེན་པོ་ལ་བབ་པ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཉེ་བ་ཡིན་པས་ན་དེ་ལ་སྡང་བའི་སེམས་བསྐྱེད་པ་དེ་དག་ནི་ལུས་ཞིག་ནས་སེམས་ཅན་དམྱལ་བ་དང་།
དུད་འགྲོ་དང་ཡི་དགས་རྣམས་སུ་སྐྱེ་བར་འགྱུར་བའི་ཕྱིར་རོ།། 
གསོལ་པ།
བཅོམ་ལྡན་འདས་དེ་བཞིན་གཤེགས་པ་བསོད་སྙོམས་ཀྱི་ཕྱིར་བྲམ་ཟེའི་གྲོངས་ལ་ཅན་དུ་ཇི་ལྟར་ལྷུང་བཟེད་བཀྲུས་པས་ཞུགས་པ་བཞིན་དུ་ཕྱིར་བྱུང་ངོ།། 
ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་ཡང་ངས་ཕྱི་མའི་སྐྱེ་བོ་རྣམས་ལ་བལྟས་ཏེ་དེ་ལྟ་བུ་བསྟན་ཏོ།། 
དེ་ཅིའི་ཕྱིར་ཞེ་ན།
རིགས་ཀྱི་བུ་དེ་བཞིན་གཤེགས་པ་ལ་ལས་ཀྱི་སྒྲིབ་པ་ཅུང་ཟད་ཀྱང་མེད་པའི་ཕྱིར་ཏེ།
འོན་ཀྱང་དེ་བཞིན་གཤེགས་པས་ཕྱི་མའི་སྐྱེ་བོ་རྣམས་ལ་བལྟས་ནས་དེ་ལྟ་བུ་བསྟན་ཏེ།
དགེ་སློང་བསོད་སྙོམས་པ་ཁ་ཅིག་བསོད་སྙོམས་ཀྱི་ཕྱིར་གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
ཡུལ་འཁོར་དང་།
རྒྱལ་པོའི་ཕོ་བྲང་འཁོར་དག་ཏུ་ཞུགས་པའི་ཚེ་བདག་ཉིད་བསོད་ནམས་ཆུང་བས་བསོད་སྙོམས་མ་རྙེད་པ་ན།
དེ་དག་དེའི་ཚེ་དེ་བཞིན་གཤེགས་པ་ཡིད་ལ་བྱས་ནས་འདི་སྐད་ཅེས་དེ་བཞིན་གཤེགས་པ་དགེ་བའི་རྩ་བའི་ཚོགས་ཐམས་ཅད་ཡོངས་སུ་རྫོགས་པ་དེ་ཉིད་ཀྱང་ཇི་ལྟར་ལྷུང་བཟེད་བཀྲུས་པས་ཞུགས་པ་བཞིན་དུ་ཕྱིར་བྱུང་ན།
བདག་ཅག་དགེ་བའི་རྩ་བ་ཆུང་ངུ་དང་ལྡན་པ་རྣམས་ལྟ་སྨོས་ཀྱང་ཅི་དགོས་ཏེ།
བསོད་སྙོམས་མ་རྙེད་པ་འདིས་བདག་ཅག་ཡོངས་སུ་གདུང་བར་མི་བྱའོ་ཞེས་བརྗོད་པར་འགྱུར་བའི་དོན་གྱི་དབང་འདི་གཟིགས་པས་དེ་བཞིན་གཤེགས་པ་བསོད་སྙོམས་ཀྱི་ཕྱིར་བྲམ་ཟེའི་གྲོངས་ལ་ཅན་དུ་ཇི་ལྟར་ལྷུང་བཟེད་བཀྲུས་པས་ཞུགས་པ་བཞིན་དུ་ཕྱིར་བྱུང་བར་བསྟན་ཏོ།། 
གཞན་ཡང་བདུད་སྡིག་ཅན་གྱིས་བྲམ་ཟེ་དང་།
ཁྱིམ་བདག་རྣམས་བྱིན་གྱིས་བརླབས་པས་ན་དེ་ལྟར་བསོད་སྙོམས་མི་སྟེར་ཏོ།། 
ཞེས་ཟེར་ན་དེ་ཡང་དེ་ལྟར་མི་བལྟའོ།། 
དེ་ཅིའི་ཕྱིར་ཞེ་ན།
བདུད་སྡིག་ཅན་གྱིས་དེ་བཞིན་གཤེགས་པའི་བསོད་སྙོམས་ཀྱི་བར་ཆད་བྱེད་པར་མི་ནུས་པའི་ཕྱིར་ཏེ།
འོན་ཀྱང་དེ་བཞིན་གཤེགས་པའི་བྱིན་གྱི་བརླབས་ཀྱིས་བདུད་སྡིག་ཅན་གྱིས་བྲམ་ཟེ་དང་ཁྱིམ་བདག་རྣམས་ཀུན་དུ་བྱིན་གྱིས་བརླབས་པ་ཡིན་གྱི།
དེ་བཞིན་གཤེགས་པ་ལ་ནི་ལས་ཀྱི་སྒྲིབ་པ་ཅུང་ཟད་ཀྱང་མེད་དེ།
སེམས་ཅན་དེ་དག་ཉིད་ཡོངས་སུ་སྨིན་པར་བྱ་བའི་ཕྱིར་དེ་བཞིན་གཤེགས་པས་ཐབས་ལ་མཁས་པ་དེ་ལྟ་བུ་བསྟན་པར་མཛད་དོ།། 
དེ་བཞིན་གཤེགས་པས་ཞལ་ཟས་བཅད་ཅིང་ཆད་པ་དེ་ན་བདུད་དང་བདུད་ཀྱི་རིས་ཀྱི་ལྷ་དང་།
ལྷའི་བུ་གཞན་དག་ཀྱང་དགེ་སྦྱོང་གཽ་ཏ་མ་དང་།། 
ཉན་ཐོས་དག་ཡིད་མི་བདེ་བར་མི་འདུག་གམ་ཞེས་དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པའི་ཐུགས་ལ་སེམས་པར་བྱེད་དེ།
དེ་དག་ཉིན་མཚན་དུ་དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པའི་ཐུགས་ལ་སེམས་ཀྱིས་སེམས་པར་བྱེད་པ་ན་ཐུགས་ཀྱི་གནས་གཅིག་ཙམ་ལ་ཡང་མཐོ་བ་མེད་ཅིང་དམའ་བ་མེད་ལ་སྔོན་ཇི་ལྟ་བ་བཞིན་དུ་ཕྱིས་ཀྱང་དེ་བཞིན།
ཕྱིས་ཇི་ལྟ་བ་བཞིན་དུ་སྔོན་ཡང་དེ་བཞིན་ཏེ།
ཡིད་མི་བདེ་བ་མེད་པར་ཡང་དག་པར་རྗེས་སུ་མཐོང་ནས་དེའི་ཚེ་ན་ལྷའི་བུ་བདུན་ཁྲི་འདུས་པར་གྱུར་པ་དག་གིས་དེ་བཞིན་གཤེགས་པ་ལ་རབ་ཏུ་བཏུད་པ་དང་།
དེ་བཞིན་གཤེགས་པས་ཀྱང་དེ་དག་ལ་ཅི་ནས་ཀྱང་དེ་དག་ཐམས་ཅད་ཆོས་རྣམས་ལ་ཆོས་ཀྱི་མིག་རྣམ་པར་དག་པར་འགྱུར་བ་དེ་ལྟ་དེ་ལྟར་ཆོས་བཤད་དེ།། 
དེ་ལྟར་ན་དེ་བཞིན་གཤེགས་པ་ཕྱི་མའི་སྐྱེ་བོ་ལ་གཟིགས་པ་ཡིན་གྱི།
དེ་བཞིན་གཤེགས་པ་ལ་ལས་ཀྱི་སྒྲིབ་པ་ཡོད་པ་མ་ཡིན་ནོ།། 
གསོལ་པ་བཅོམ་ལྡན་འདས་བྲམ་ཟེའི་བུ་མོ་དྲེགས་མས་ཤིང་གི་གཞོང་བུ་ལྟོ་བར་བཅིངས་ཏེ།
དེ་བཞིན་གཤེགས་པ་ལ་སྐུར་པ་བཏབ་པོ་ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་བཞིན་གཤེགས་པ་ལ་ནི་ལས་ཀྱི་སྒྲིབ་པའི་ཉེས་པ་མེད་དེ།
དེ་བཞིན་གཤེགས་པས་བྲམ་ཟེའི་བུ་མོ་དྲེགས་མ་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དུ་འཕང་བར་ཡང་སྤྱོད་མོད་ཀྱི།
དེ་བཞིན་གཤེགས་པས་ཐབས་ལ་མཁས་པས་ལས་ཀྱི་བྱ་བ་བསྟན་ཏེ།
ངའི་བསྟན་པ་འདི་ལ་རབ་ཏུ་བྱུང་བ་ལ་སྐུར་པ་བཏབ་པ་དག་འབྱུང་བར་འགྱུར་བ་དེ་དག་ཡང་དག་པ་མ་ཡིན་པའི་སྐུར་པས་སྐུར་བར་འགྱུར་བས་དེ་དག་འགྱོད་པ་ཙམ་དུ་གྱུར་པའི་ཚེ་དེ་དག་སྐུར་པ་བཏབ་པ་ན་འདི་སྐད་དུ་དེ་བཞིན་གཤེགས་པ་དཀར་པོའི་ཆོས་ཐམས་ཅད་དང་ལྡན་པ་དེས་ཀྱང་རེ་ཤིག་མངོན་སུམ་དུ་སྐུར་པ་བརྙེས་པར་གྱུར་ན་བདག་ཅག་གིས་ལྟ་ཅིའི་ཕྱིར་མི་རྙེད་ཅེས་ཟེར་ཞིང་དེ་དག་དེའི་ཚེ་ན་སྐུར་པ་དེ་ཟིལ་གྱིས་མནན་ནས་ཚངས་པར་སྤྱོད་པ་ཡོངས་སུ་དག་པ།
ཡོངས་སུ་བྱང་བ་སྤྱོད་པར་འགྱུར་བ་དང་།
ཉམས་པར་མི་འགྱུར་བར་བྱ་བའི་ཕྱིར་རོ།། 
བྲམ་ཟེའི་བུ་མོ་དྲེགས་མ་ནི་རེ་ཤིག་སྡིག་པའི་ལས་ཀུན་དུ་རྒྱས་པ་ཡིན་པས་རྨི་ལམ་ན་ཡང་དེ་བཞིན་གཤེགས་པ་ལ་སྐུར་པ་འདེབས་པར་བྱེད་པ་ཡིན་ཏེ།
ཤི་འཕོས་ནས་ཀྱང་སེམས་ཅན་དམྱལ་བར་འགྲོ་བར་འགྱུར་རོ།། 
རིགས་ཀྱི་བུ་གལ་ཏེ་དེ་བཞིན་གཤེགས་པས་དེ་ཀུན་དུ་སྲུང་བར་སྤྱོད་དོ།། 
ཞེས་མཁྱེན་པར་གྱུར་ན་ནི་དེ་ཀུན་དུ་སྲུང་བར་ཡང་མཛད་དོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པས་སེམས་ཅན་འགའ་ཡང་ཡོངས་སུ་མ་བཏང་བའི་ཕྱིར་རོ།། 
གསོལ་པ་བཅོམ་ལྡན་འདས་དེ་བཞིན་གཤེགས་པ་ཉོན་མོངས་མེད་ཀྱི་ལྗོངས་སུ་དབྱར་གནས་པར་ཞལ་གྱིས་བཞེས་པ་ན་ཟླ་བ་གསུམ་དུ་རྟ་ཆས་ཀྱི་ནས་དག་གསོལ་ཏོ།
ཞེས་གསུངས་པ་དེ་ཇི་ལྟར་བལྟ་བར་བགྱི་ལགས།
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་ངས་བྲམ་ཟེ་དང་།
ཁྱིམ་བདག་དེ་དག་དེ་བཞིན་གཤེགས་པ་སྤྱན་དྲང་བར་མི་སེམས་པར་ཤེས་ཏེ།
ཤེས་བཞིན་དུ་དེ་བཞིན་གཤེགས་པ་དེར་དབྱར་གནས་སོ།། 
དེ་ཅིའི་ཕྱིར་ཞེ་ན།
དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པས་ཟླ་བ་གསུམ་གྱི་བར་དུ་གང་དག་གི་རྟ་ཆས་གསོལ་བའི་རྟ་ལྔ་བརྒྱ་པོ་དེ་དག་ཐམས་ཅད་ནི་བྱང་ཆུབ་སེམས་དཔའི་ཐེག་པ་པ་སྔོན་གྱི་རྒྱལ་བ་ལ་བསྙེན་བཀུར་བྱས་པ་ཤ་སྟག་ཡིན་ཏེ།
དེ་དག་སྡིག་པའི་གྲོགས་པོའི་དབང་དུ་སོང་ནས་སྡིག་པའི་ལས་བྱས་པས་ལས་དེས་དེ་དག་དུད་འགྲོའི་སྐྱེ་གནས་སུ་སྐྱེས་ཏེ།
རྟ་ལྔ་བརྒྱ་པོ་དེ་དག་གི་ནང་ན་རྟ་ཅང་ཤེས་གང་ཡིན་པ་དེ་ནི་བྱང་ཆུབ་སེམས་དཔའ་ཉི་མའི་སྙིང་པོ་ཞེས་བྱ་བ་སྨོན་ལམ་གྱི་དབང་གིས་བསམས་བཞིན་དུ་དེར་སྐྱེས་པ་ཡིན་ལ།
རྟ་ལྔ་བརྒྱ་པོ་དེ་དག་ཀྱང་བྱང་ཆུབ་སེམས་དཔའ་ཉི་མའི་སྙིང་པོ་དེ་ཉིད་ཀྱིས་བྱང་ཆུབ་ཡང་དག་པར་འཛིན་དུ་བཅུག་པ་ཡིན་པས་དེ་དེ་དག་ཡོངས་སུ་སྨིན་པར་བྱ་བའི་ཕྱིར་དེར་སྐྱེས་ཏེ་རྟ་ཅང་ཤེས་དེ་ཉིད་ཀྱི་མཐུས་རྟ་ལྔ་བརྒྱ་པོ་དེ་དག་ཐམས་ཅད་ཀྱིས་སྔོན་གྱི་ཚེ་རབས་རྗེས་སུ་དྲན་པར་གྱུར་ཅིང་དེ་དག་གི་བྱང་ཆུབ་ཀྱི་སེམས་དེ་ཡང་མངོན་དུ་གྱུར་པའི་ཕྱིར་ཏེ།
རིགས་ཀྱི་བུ་དེ་ལྟ་བས་ན་དེ་བཞིན་གཤེགས་པ་རྟ་ལྔ་བརྒྱ་པོ་དེ་དག་ལ་ཐུགས་བརྩེ་བའི་ཕྱིར་དབྱར་དེར་གནས་སོ།། 
དེ་ན་རྟ་ཅང་ཤེས་ཀྱི་ཆས་ཀྱི་ནས་གང་དག་ཡིན་པ་དེ་དག་ལས་ཕྱེད་ནི་དེ་བཞིན་གཤེགས་པ་ལ་འབུལ་ལོ།། 
རྟ་ལྔ་བརྒྱ་པོ་དེ་དག་གི་ཆས་ཀྱི་ནས་གང་དག་ཡིན་པ་དེ་དག་ལས་ཕྱེད་ཕྱེད་ནི་དགེ་སློང་ལྔ་བརྒྱ་པོ་དག་ལ་འབུལ་ཞིང་རྟ་ཅང་ཤེས་དེས་རྟའི་སྐད་དེས་རྟ་ལྔ་བརྒྱ་པོ་དེ་དག་སྡིག་པ་འཆགས་སུ་བཅུག་ཅིང་སངས་རྒྱས་ལ་སོགས་པ་དགེ་སློང་ལྔ་བརྒྱ་པོ་དག་ལ་ཕྱག་འཚལ་དུ་ཡང་བཅུག་གོ།
རིགས་ཀྱི་བུ་དེ་ནས་ཟླ་བ་གསུམ་པོ་དེ་དག་འདས་པ་དང་རྟ་ལྔ་བརྒྱ་པོ་དེ་དག་ཤི་འཕོས་ཏེ།
དགའ་ལྡན་གྱི་ལྷ་རྣམས་དང་སྐལ་བ་མཉམ་པར་སྐྱེས་ནས་ལྷར་གྱུར་པ་དེ་དག་གིས་ཡང་དེ་བཞིན་གཤེགས་པ་ལ་བཀུར་སྟི་བྱས།
བླ་མར་བྱས།
རི་མོར་བྱས།
མཆོད་པ་བྱས་པ་དང་།
དེ་བཞིན་གཤེགས་པས་ཀྱང་དེ་དག་ལ་ཅི་ནས་ཀྱང་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་བ་དེ་ལྟ་དེ་ལྟར་ཆོས་བསྟན་ཏོ།། 
རྟ་ལྔ་བརྒྱ་པོ་དེ་དག་འདུལ་ཞིང་འཚོ་བར་བྱེད་པའི་རྟ་རྫི་གང་ཡིན་པ་དེ་ཡང་དེ་བཞིན་གཤེགས་པས་རང་སངས་རྒྱས་རབ་ཏུ་སེམས་དུལ་ཞེས་བྱ་བར་འགྱུར་རོ་ཞེས་ལུང་བསྟན་ཏོ།། 
རིགས་ཀྱི་བུ་དེ་ལྟ་མོད་ཀྱི་འོན་ཀྱང་དེ་བཞིན་གཤེགས་པའི་ཞལ་ཟས་གང་ཡིན་པ་དེ་ལ་ནི་མི་བསོད་པ་ཅུང་ཟད་ཀྱང་མེད་དེ།
རིགས་ཀྱི་བུ་གལ་ཏེ་དེ་བཞིན་གཤེགས་པས་ཤིང་དང་།
བོང་བ་དང་།
གསེག་མ་དང་།
གྱོ་མོ་ལ་སོགས་པ་ཡོངས་སུ་ལོངས་སྤྱད་པར་གྱུར་ན་ཡང་ཤིང་དང་།
བོང་བ་དང་།
གསེག་མ་དང་།
གྱོ་མོ་ལ་སོགས་པ་དེ་དག་གི་རོ་དེ་ལྟ་བུ་དང་།
རོ་བྲོ་བའི་མཆོག་གང་དག་ཡིན་པ་དེ་ལྟ་བུ་དག་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཡང་མེད་དོ།། 
དེ་ཅིའི་ཕྱིར་ཞེ་ན།
འདི་ལྟར་དེ་བཞིན་གཤེགས་པས་སྐྱེས་བུ་ཆེན་པོའི་མཚན་རོ་བྲོ་བའི་མཆོག་དང་ལྡན་པ་ཞེས་བྱ་བ་བརྙེས་པའི་ཕྱིར་ཏེ།
རིགས་ཀྱི་བུ་དེའི་ཕྱིར་རྣམ་གྲངས་དེས་ན་ཁྱོད་ཀྱིས་འདི་ལྟར་བལྟ་སྟེ།
དེ་བཞིན་གཤེགས་པའི་ཞལ་ཟས་ཐམས་ཅད་ནི་བསོད་པ་ཡིན་པར་རིག་པར་བྱའོ།། 
རིགས་ཀྱི་བུ་གཞན་ཡང་དགེ་སློང་ཀུན་དགའ་བོ་འདི་སྙམ་དུ་དེ་བཞིན་གཤེགས་པས་འཁོར་ལོས་སྒྱུར་བའི་རྒྱལ་སྲིད་སྤངས་ནས་རྟ་ཆས་ཀྱི་ནས་དག་གསོལ་བར་མཛད་པ་ལྟ་ཞེས་སྙིང་རྗེ་བར་གྱུར་བ་དང་།
དེ་བཞིན་གཤེགས་པས་དེའི་སེམས་ལ་རྣམ་པར་གཟིགས་ནས་ཀུན་དགའ་བོ་འདི་ཅིའི་རོ་ཡིན་ཤེས་སམ་ཞེས་ནས་ཀྱི་འབྲུ་གཅིག་བྱིན་པ་དང་།
དེས་དེ་ཟོས་ནས་ངོ་མཚར་དུ་འཛིན་པར་འགྱུར་ཏེ།། 
ང་ལ་འདི་སྐད་ཅེས་བཅོམ་ལྡན་འདས་བདག་ནི་རྒྱལ་པོའི་ཁྱིམ་དུ་སྐྱེས་ཤིང་རྒྱལ་པོའི་ཁྱིམ་དུ་ལེགས་པར་རྒྱས་པ་ལགས་ན་བདག་གིས་རོ་འདི་ལྟ་བུ་ནི་སྔོན་ཆད་མ་མྱོང་པ་ལགས་སོ།། 
ཞེས་ཟེར་ཏེ།
དེ་བྱིན་པས་ཚེ་དང་ལྡན་པ་ཀུན་དགའ་བོ་ཟས་མི་ཟ་བར་དགའ་བ་དང་བདེ་བས་ཞག་བདུན་འདས་པར་འགྱུར་ཏོ།། 
རིགས་ཀྱི་བུ་དེའི་ཕྱིར་རྣམ་གྲངས་དེས་ཀྱང་ཁྱོད་ཀྱིས་འདི་ལྟར་འདི་ལྟ་སྟེ།
དེ་བཞིན་གཤེགས་པ་ནི་གང་ལ་ཡང་ལས་ཀྱི་སྒྲིབ་པ་མི་མངའ་བ་ཡིན་པར་རིག་པར་བྱ་སྟེ།
སེམས་ཅན་གང་དག་དགེ་སྦྱོང་དང་།
བྲམ་ཟེ་ཚུལ་ཁྲིམས་དང་ལྡན་པ་དག་མགྲོན་དུ་གཉེར་ལ་ཟས་འབུལ་བར་མི་བྱེད་པ་དེ་དག་གིས་ཇི་སྐད་སྨྲས་པ་དེ་བཞིན་བྱེད་པ་ཉིད་ཀུན་ཏུ་བསྟན་པར་བྱ་བའི་ཕྱིར།
ལས་ཀྱི་རྒྱུད་དེ་ལྟ་བུ་དག་ཉེ་བར་སྟོན་པར་མཛད་དོ།། 
རིགས་ཀྱི་བུ་གང་གིས་དེ་བཞིན་གཤེགས་པ་སྤྱན་དྲངས་ལ་ཞལ་ཟས་མ་གསོལ་བ་དེ་ཡང་དེ་བཞིན་གཤེགས་པས་ལོག་པར་ལྟུང་བར་མི་འགྱུར་བའི་ཆོས་སུ་ལུང་བསྟན་པའི་དེ་བཞིན་གཤེགས་པ་རྣམས་ཀྱི་དེ་བཞིན་གཤེགས་པའི་ཆེ་བའི་བདག་ཉིད་ཀྱི་ཁྱད་པར་ལ་ལྟོས།
རིགས་ཀྱི་བུ་གཞན་ཡང་དེ་བཞིན་གཤེགས་པ་དང་ཐབས་ཅིག་ཏུ་དབྱར་ཟླ་བ་གསུམ་གནས་པར་ཁས་བླངས་པའི་དགེ་སློང་ལྔ་བརྒྱ་པོ་གང་དག་ཡིན་པ་དེ་དག་ལས་དགེ་སློང་བཞི་བཅུ་ནི་འདོད་ཆགས་སྤྱོད་པ་དང་།
སྡུག་པའི་མཚན་མ་སྤྱོད་པ་ཡིན་པས་གལ་ཏེ་དེའི་ཚེ་ན་དེ་དག་གིས་ཟས་བསོད་པ་དག་ཟོས་པར་གྱུར་ན།
འདོད་ཆགས་དང་ལྡན་པའི་རྣམ་པར་རྟོག་པ་ཤིན་ཏུ་ཤས་ཆེན་པོ་དག་སྐྱེ་བར་འགྱུར་བ་ཞིག་ན་དེ་དག་གིས་ཟས་ངན་པ་ཟོས་པ་དེས་འདོད་ཆགས་དང་ལྡན་པའི་རྣམ་པར་རྟོག་པ་དེ་དག་སྲབ་མོར་གྱུར་ནས་དེ་དག་གིས་ཞག་བདུན་གྱིས་དགྲ་བཅོམ་པ་ཉིད་མངོན་དུ་བྱས་སོ།། 
རིགས་ཀྱི་བུ་དེ་ལྟ་བས་ན་གང་གིས་དེ་བཞིན་གཤེགས་པ་རྣམས་ཀྱིས་གསུངས་པ་ངེས་པར་རྟོགས་པ་དེས་ནི་ལེགས་པ་ཁོ་ནར་ངེས་པར་རྟོགས་པ་ཡིན་ཏེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔས་དགོངས་ཏེ་གསུངས་པ་རྟོགས་པར་བྱ་བ་ལ་མཁས་པ་ཡིན་ནོ།
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
བྱང་ཆུབ་སེམས་དཔའ་སྙིང་རྗེའི་བདག།
བཀྲི་དོན་གསུངས་པ་གང་ཡིན་དང་།། 
ངེས་དོན་གསུངས་པ་གང་ཡིན་པ།། 
ལེགས་པ་ཁོ་ནར་རྟོགས་པར་བྱེད།། 
བརྟན་པ་དགོངས་ལ་མཁས་གྱུར་པ།། 
ཉིང་མཚམས་སྦྱོར་བ་སྤངས་པ་རྣམས།། 
རྫོགས་པའི་སངས་རྒྱས་གྲགས་ལྡན་གྱིས།། 
གསུངས་པ་ཁོང་དུ་ཆུད་པ་ཡིན།། 
རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་ཉན་ཐོས་དང་།
རང་སངས་རྒྱས་དང་ལྡན་པའི་ཐེག་པས་ཡོངས་སུ་མྱ་ངན་ལས་འདའ་བར་མི་འདོད་པ་ཡིན་ཞེ་ན།
རིགས་ཀྱི་བུ་འདི་ལ་བྱང་ཆུབ་སེམས་དཔའ་ནི་སེམས་ཅན་དམྱལ་བའི་སྡུག་བསྔལ་དག་གམ།
དུད་འགྲོའི་སྡུག་བསྔལ་དག་གམ།
ཡི་དགས་ཀྱི་སྡུག་བསྔལ་དག་གིས་ཀུན་དུ་གདུངས་ཤིང་ཚ་བར་གྱུར་ཀྱང་ཉན་ཐོས་དང་།
རང་སངས་རྒྱས་དང་ལྡན་པའི་ཐེག་པས་མྱ་ངན་ལས་འདའ་བར་འདོད་པ་མི་སྐྱེད་ཅིང་ཨེ་མའོ་ཀྱེ་མ་བདག་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་བར་གྱུར་ཅིག་ཅེས་དོན་ཉུང་ངུར་མི་བྱེད་བྱ་བ་ཉུང་ངུར་མི་བྱེད་ཅིང་དོན་ཉུང་བ་ཉིད་དང་།
བྱ་བ་ཉུང་བ་ཉིད་ལ་བརྩོན་པར་མི་བྱེད་ཀྱི།
དེ་ནི་སེམས་ཅན་རྣམས་ཀྱི་དགེ་བའི་ལས་བྱ་བ་དག་ལ་གྲོགས་སུ་འགྱུར་ཞིང་སེམས་ཅན་དེ་དག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་འཇུག།
ཡང་དག་པར་གཟེངས་སྟོད།
ཡང་དག་པར་རབ་ཏུ་དགའ་བར་བྱེད་དེ།
རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ཉན་ཐོས་དང་།
རང་སངས་རྒྱས་དང་ལྡན་པའི་ཐེག་པས་ཡོངས་སུ་མྱ་ངན་ལས་འདའ་བར་མི་འདོད་པ་ཡིན་ནོ།། 
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ།། 
སྙིང་རྗེའི་བདག་ཉིད་ཅན་དང་ནི།། 
རི་འདྲའི་སེམས་ཀྱིས་སྤྱོད་བྱེད་ལ།། 
སེམས་ཅན་དོན་ལ་མི་སྐྱོ་ཞིང་།། 
བྱང་ཆུབ་ལས་ནི་ཕྱིར་མི་ལྡོག།
བྱང་ཆུབ་སེམས་དཔའ་སེམས་ཅན་ལ།། 
ཕན་པར་འདོད་པས་སྐྱོ་མི་བྱེད།། 
སེམས་ཅན་གཞན་ལ་ཕན་པའི་ཕྱིར།། 
བག་མེད་པ་ཡང་མི་བྱེད་དོ།། 
དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་བྱང་ཆུབ་སེམས་དཔའ་ཆོས་གང་དག་དང་ལྡན་ན་ཐེག་པ་ཆེན་པོ་ལ་ཡང་དག་པར་ཞུགས་པའི་ཆོས་བཅུ་པོ་དག་ནི་བཅོམ་ལྡན་འདས་ཀྱིས་བཀའ་སྩལ་ལགས་ན།
དོན་གང་གིས་ན་ཐེག་པ་ཆེན་པོ་འདི་ལ་ཐེག་པ་ཆེན་པོ་ཞེས་བགྱི་བ་དེ་ནི་བཅོམ་ལྡན་འདས་ཀྱིས་བཀའ་མ་སྩལ་ལགས་སོ།། 
དེ་སྐད་ཅེས་གསོལ་བ་དང་།
བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ལ་འདི་སྐད་ཅེས་བཀའ་སྩལ་ཏོ།། 
རིགས་ཀྱི་བུ་དེའི་ཕྱིར་དེ་ཁྱོད་ཉིད་ལ་དྲི་ཡིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག།
རིགས་ཀྱི་བུ་འདི་ཇི་སྙམ་དུ་སེམས།
འཁོར་ལོས་སྒྱུར་བའི་རྒྱལ་པོ་དཔུང་གི་ཚོགས་ཡན་ལག་བཞི་དང་ལྷན་ཅིག་ཏུ་ལམ་གང་ནས་འགྲོ་བའི་ལམ་དེ་ཇི་སྐད་བརྗོད་པར་བྱ་སྙམ།
གསོལ་པ།
བཅོམ་ལྡན་འདས་དེ་ནི་རྒྱལ་པོའི་གཤེགས་ཤུལ་ཞེས་བརྗོད་པར་བགྱི་ལགས་སོ།། 
ཤུལ་པོ་ཆེ་ཞེས་བརྗོད་པར་བགྱི།
ཤུལ་བདེ་བ་ཞེས་བརྗོད་པར་བགྱི།
ཤུལ་བཟང་པོ་ཞེས་བརྗོད་པར་བགྱི།
ཞེ་འགྲས་པ་མ་མཆིས་པའི་ཤུལ་ཞེས་བརྗོད་པར་བགྱི།
འཁྲུགས་ལོང་མ་མཆིས་པའི་ཤུལ་ཞེས་བརྗོད་པར་བགྱི་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
རིགས་ཀྱི་བུ་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐེག་པ་གང་གིས་གཤེགས་པའི་ཐེག་པ་དེ་ལ་ཡང་ཐེག་པ་ཆེན་པོ་ཞེས་བྱའོ།། 
ཐེག་པ་མཆོག་ཅེས་བྱ།། 
ཐེག་པ་རབ་ཅེས་བྱ།
ཐེག་པ་རབ་མཆོག་ཅེས་བྱ།
ཐེག་པ་ཐུ་བོ་ཞེས་བྱ།
ཐེག་པ་གཙོ་བོ་ཞེས་བྱ།
ཐེག་པ་བླ་ན་མེད་པ་ཞེས་བྱ།
ཐེག་པ་གོང་ན་མེད་པ་ཞེས་བྱ།
ཐེག་པ་མཉམ་པ་མེད་པ་ཞེས་བྱ།
ཐེག་པ་མི་མཉམ་པ་མེད་པ་ཞེས་བྱ།
ཐེག་པ་མི་མཉམ་པ་དང་མཉམ་པ་ཞེས་བྱ་སྟེ།
རིགས་ཀྱི་བུ་དེའི་ཕྱིར་ཐེག་པ་ཆེན་པོ་འདི་ལ་ཐེག་པ་ཆེན་པོ་ཞེས་བྱའོ།། 
གསོལ་པ་བཅོམ་ལྡན་འདས་ཐེག་པ་ཆེན་པོ་ནི་བཟང་བ་ལགས་སོ།། 
བདེ་བར་གཤེགས་པ་ཐེག་པ་ཆེན་པོ་འདི་ནི་བཟང་བ་ལགས་སོ།། 
དེ་ནས་བདུད་སྡིག་ཅན་འདི་སྙམ་དུ་སེམས་ཏེ།
དགེ་སྦྱོང་གཽ་ཏ་མ་ནི་བདག་གི་བདུད་ཀྱི་ཡུལ་ལས་ཡང་དག་པར་འདས་ཤིང་གཞན་དག་ཀྱང་ཡང་དག་པར་འདའ་བར་བྱེད་པ་ཡིན་གྱིས་བདག་དཔུང་གི་ཚོགས་ཡན་ལག་བཞི་དང་བཅས་ཏེ།
དགེ་སྦྱོང་གཽ་ཏ་མ་དེ་དང་།
ཆོས་ཀྱི་རྣམ་གྲངས་དེ་ལ་ཐོ་བཙམ་དུ་འགྲོ་བར་བྱའོ་སྙམ་མོ།། 
དེ་ནས་བདུད་སྡིག་ཅན་དཔུང་གི་ཚོགས་ཡན་ལག་བཞི་དང་བཅས་པ་གོ་གྱོན་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ག་ལ་བ་དང་།
བྱ་རྒོད་ཀྱི་ཕུང་པོའི་རི་ག་ལ་བ་དེ་ལོགས་སུ་སོང་བ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་བདུད་སྡིག་ཅན་དཔུང་གི་ཚོགས་ཡན་ལག་བཞི་དང་བཅས་པ་བཅོམ་ལྡན་འདས་ལ་ཐོ་བཙམ་པ་དང་།
ཆོས་ཀྱི་རྣམ་གྲངས་འདི་ནུབ་པར་བྱ་བའི་བསམ་པས་འོང་བར་མཐོང་ངོ།། 
མཐོང་ནས་ཀྱང་རྫུ་འཕྲུལ་མངོན་པར་འདུ་བྱ་བ་འདི་ལྟ་བུ་མངོན་པར་འདུ་བྱས་ཏེ།
ཇི་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་པས་བདུད་སྡིག་ཅན་དཔུང་གི་ཚོགས་ཡན་ལག་བཞི་དང་བཅས་པ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་སོང་ནས་ལམ་པོ་ཆེ་དང་།
ལམ་སྲང་གི་བཞི་མདོ་དང་།
སུམ་མདོ་དག་ཏུ་སྒྲ་སྒྲོགས་པར་བྱེད།
དབྱངས་རྗོད་པར་བྱེད་ཅིང་འདི་སྐད་ཅེས་རྒྱལ་པོའི་ཁབ་ཀྱི་མི་ཁྱེད་ཅག་ཤེས་པར་གྱིས་ཤིག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ནི་བྱ་རྒོད་ཀྱི་ཕུང་པོའི་རི་ལ་འཁོར་བཞི་པོ་དགེ་སློང་དང་།
དགེ་སློང་མ་དང་།
དགེ་བསྙེན་དང་།
དགེ་བསྙེན་མ་རྣམས་དང་།
གཞན་མུ་སྟེགས་ཅན་རྣམས་ལ་ཚངས་པར་སྤྱོད་པ་ཐོག་མར་དགེ་བ།
བར་དུ་དགེ་བ།
ཐ་མར་དགེ་བ།
དོན་བཟང་པོ།
ཚིག་འབྲུ་བཟང་པོ།
མ་འདྲེས་པ།
ཡོངས་སུ་རྫོགས་པ་ཡོངས་སུ་དག་པ་ཡོངས་སུ་བྱང་བའི་ཆོས་སྟོན་པར་མཛད་རབ་ཏུ་སྟོན་པར་མཛད་ཀྱིས་དེའི་ཕྱིར་ཁྱེད་ཅག་ཀྱང་དམ་པའི་ཆོས་མཉན་པའི་ཕྱིར་དེ་བཞིན་གཤེགས་པའི་སྤྱན་སྔར་དེང་ཤིག་དང་།
དེས་ཁྱེད་ཅག་ལ་ཡུན་རིང་པོའི་དོན་དང་།
ཕན་པ་དང་།
བདེ་བར་འགྱུར་རོ།། 
ཞེས་ཀྱང་རྗེས་སུ་བསྒྲགས་སོ།། 
དེ་ནས་རྒྱལ་པོའི་ཁབ་ཀྱི་རྒྱལ་རིགས་དང་།
བྲམ་ཟེ་དང་།
ཁྱིམ་བདག་དང་།
གྲོང་རྡལ་གྱི་མི་དང་།
ཡུལ་གྱི་མི་རྣམས་བདུད་སྡིག་ཅན་གྱིས་བསྐུལ་བ་ན་མེ་ཏོག་དང་།
བདུག་པ་དང་།
སྤོས་པ་དང་།
མེ་ཏོག་ཕྲེང་དང་།
བྱུག་པ་དང་།
ཕྱེ་མ་དང་།
ན་བཟའ་དང་།
གདུགས་དང་།
རྒྱལ་མཚན་དང་།
བ་དན་དག་ཐོགས་ཏེ།
རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་ནས་བྱ་རྒོད་ཀྱི་ཕུང་པོའི་རི་ག་ལ་བ་དང་།
བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས་བཅོམ་ལྡན་འདས་ཀྱིས་ཞབས་གཉིས་ལ་མགོ་བོས་ཕྱག་འཚལ་ཏེ།
བཅོམ་ལྡན་འདས་ལ་ཕྱག་བྱས།
བླ་མར་བྱས།
རི་མོར་བྱས།
མཆོད་པ་བྱས་ནས་ཕྱོགས་གཅིག་ཏུ་འཁོད་དོ།། 
བདུད་སྡིག་ཅན་ཡང་དཔུང་གི་ཚོགས་ཡན་ལག་བཞི་དང་བཅས་པར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་ནས་བྱ་རྒོད་ཀྱི་ཕུང་པོའི་རི་ག་ལ་བ་དང་།
བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་།
ལྷའི་མེ་ཏོག་མན་དཱ་ར་བ་དག་མངོན་པར་སྤྲུལ་ནས་བཅོམ་ལྡན་འདས་ལ་གཏོར།
མངོན་པར་གཏོར།
མངོན་པར་རབ་ཏུ་གཏོར་ཏོ།། 
བཅོམ་ལྡན་འདས་ལ་གཏོར།
མངོན་པར་གཏོར།
མངོན་པར་རབ་ཏུ་གཏོར་ནས་དཔུང་གི་ཚོགས་ཡན་ལག་བཞི་དང་ལྷན་ཅིག་ཏུ་ཕྱོགས་གཅིག་ཏུ་འདུག་གོ།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་བདུད་སྡིག་ཅན་ཕྱོགས་གཅིག་ཏུ་འདུག་པ་དེ་ལ་འདི་སྐད་ཅེས་སྨྲས་སོ།། 
སྡིག་ཅན་ཁྱོད་དཔུང་གི་ཚོགས་ཡན་ལག་བཞི་དང་བཅས་ཏེ་བཅོམ་ལྡན་འདས་ཀྱི་སྤྱན་སྔར་ཅི་ལ་འོངས།
བདུད་ཀྱིས་སྨྲས་པ།
བཅོམ་ལྡན་འདས་ལ་ཐོ་བཙམ་པ་དང་།
ཆོས་ཀྱི་རྣམ་གྲངས་འདི་ལ་བར་ཆད་བྱ་བའི་བསམ་པས་འོངས་སོ།། 
བྱང་ཆུབ་སེམས་དཔའ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་སྨྲས་པ།
སྡིག་ཅན་དེ་བཞིན་གཤེགས་པ་ལ་ཐོ་བཙམ་པ་དང་།
ཆོས་ཀྱི་རྣམ་གྲངས་འདི་ལ་བར་ཆད་བྱས་པས་ཁྱོད་ལ་ཅི་བྱ།
སྡིག་ཅན་ཁྱོད་ལ་དེས་ཡུན་རིང་པོར་དོན་མེད་པ་དང་།
གནོད་པ་དང་།
སྡུག་བསྔལ་བར་མི་འགྱུར་བར་ཁྱོད་ཀྱིས།
བཅོམ་ལྡན་འདས་ཀྱི་སྤྱན་སྔར་ཉེས་པ་ལ་ཉེས་པར་ཤོགས་ཤིག།
དེ་ནས་བདུད་སྡིག་ཅན་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་ལས་རྗེས་སུ་འཐུན་པའི་གདམས་ངག་རྗེས་སུ་བསྟན་པ་དེ་ཐོས་ནས་སྟན་ལས་ལངས་ཏེ།
བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ།
བཅོམ་ལྡན་འདས་ཀྱི་ཞབས་ལ་གཏུགས་ནས་བཅོམ་ལྡན་འདས་ཀྱི་སྤྱན་སྔར་བཅོམ་ལྡན་འདས་བྱིས་པ་རྨོངས་པ།
མི་གསལ་བ།
མི་མཁས་པ།
བདག་གི་ཚོད་མ་འཚལ་བ།
བདག་གིས་བཅོམ་ལྡན་འདས་ལ་ཞེ་སྡང་གི་སེམས་བསྐྱེད་པ་དང་།
མདོ་སྡེ་འདི་ལྟ་བུ་ལ་བར་ཆད་བགྱི་བར་འཚལ་བ།
བཅོམ་ལྡན་འདས་ནོངས་པ་ལ་ནོངས་པར་བཤགས་པར་འཚལ་ལོ།། 
བདེ་བར་གཤེགས་པ་ནོངས་པ་ལ་ནོངས་པར་བཤགས་པར་འཚལ་ཞིང་སླན་ཆད་ཀྱང་སྡོམ་པར་འཚལ་ལགས་ན།
བཅོམ་ལྡན་འདས་ཀྱིས་བདག་གི་ནོངས་པ་ལ་ནོངས་པར་བཤགས་པ་དེ་ལེགས་པར་རྗེས་སུ་གཟུང་བར་གསོལ་ཞེས་ཉེས་པ་ལ་ཉེས་པའི་སྒོ་ནས་བཤགས་པ་དང་།
བཅོམ་ལྡན་འདས་ཀྱིས་བཀའ་སྩལ་པ།
སྡིག་ཅན་འདི་ལྟ་སྟེ།
རིགས་ཀྱི་བུ་འམ་རིགས་ཀྱི་བུ་མོ་ཉེས་པ་བྱུང་ན་རྣམ་པར་དག་པར་ལྟ་བ་དང་།
ཉེས་པ་ལ་ཉེས་པར་ལྟ་བ་ན་འཆགས་པར་བྱེད།
སྦྱོང་བར་བྱེད་ཅིང་ཕྱིན་ཆད་ཀྱང་སྡོམ་པར་བྱེད་ན་འཕགས་པ་ལེགས་པར་གསུངས་པའི་ཆོས་འདུལ་བ་འདི་འཕེལ་བར་འགྱུར་རོ།། 
དེ་ནས་བདུད་སྡིག་ཅན་སྟན་ལས་ལངས་ཏེ།
བཅོམ་ལྡན་འདས་ཀྱི་སྤྱན་སྔར་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་བཅོམ་ལྡན་འདས་ཀྱིས་ངག་རྩུབ་པོ་ནི་ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་མི་དགེ་བའི་ལས་ཀྱི་ལམ་དུ་གདགས་པ་མ་མཛད་ལགས་སམ།
བཅོམ་ལྡན་འདས་ཀྱིས་བཀའ་སྩལ་པ།
སྡིག་ཅན་དེ་དེ་བཞིན་ནོ།། 
བདུད་ཀྱིས་གསོལ་པ།
བཅོམ་ལྡན་འདས་དེ་ལྟ་ལགས་ན་བཅོམ་ལྡན་འདས་ཆོས་ཀྱི་མངའ་བདག་ཅིའི་སླད་དུ་བདག་ལ་སྡིག་ཅན་ཞེས་བགྱི་བའི་སྒྲས་ཀུན་ཏུ་རྗོད་པར་མཛད་ལགས།
བཅོམ་ལྡན་འདས་ཀྱིས་བཀའ་སྩལ་པ།
སྡིག་ཅན་དེའི་ཕྱིར་འདི་ནི་སྐྱེས་བུ་མཁས་པ་ལ་ལ་བཤད་པའི་དོན་དཔེས་ཀུན་ཤེས་པར་འགྱུར་བ་དག་ཡོད་པས་དཔེ་ཉོན་ཅིག།
སྡིག་ཅན་འདི་ལྟ་སྟེ།
དཔེར་ན་ཚོང་དཔོན་ནམ།
ཁྱིམ་བདག་ཕྱུག་པ་ནོར་མང་བ་ལོངས་སྤྱོད་ཆེ་བ་ཞིག་ལ་བུ་སྡུག་པ།
འདོད་པ།
དགའ་བ།
ཡིད་དུ་འོང་བ།
མཐོང་ན་མི་འཐུན་པ་མེད་པ།
གཅིག་པུ་ཞིག་བདོག་པར་གྱུར་ཅིང་དེ་ཡང་དེ་དང་འབྲེལ་བའི་འཚོ་བས་འཚོ་བར་འགྱུར་ལ།
དེའི་བུ་གཅིག་པ་དེ་ཡང་གདུལ་དཀའ་བ་དང་།
བཅོས་དཀའ་བ་དང་།
གཡོ་སྒྱུ་ཅན་ཞིག་ཡིན་པར་གྱུར་ནས་ཚོང་དཔོན་ནམ་ཁྱིམ་བདག་དེས་བུ་གཅིག་པ་དེ་འདི་ལྟ་སྟེ།
ཉེས་པ་དེ་ལས་བཟློག་པར་བྱ་བའི་ཕྱིར།
ལག་པས་ཀྱང་རྡེག་པར་བྱེད།
དབྱིག་པ་དང་།
ཁུ་ཚུར་དང་།
རྡེག་པ་གང་ཡང་རུང་བ་དག་གིས་ཀྱང་རྡེག་པར་བྱེད་ཅིང་ངག་རྩུབ་པོ་དག་གིས་ཀྱང་སྡིགས་པར་བྱེད་ན་སྡིག་ཅན་འདི་ཇི་སྙམ་དུ་སེམས།
ཚོང་དཔོན་ནམ་ཁྱིམ་བདག་དེ་བུ་གཅིག་པ་དེ་ལ་ཁྲོ་བ་དང་།
འཁྲུག་པ་དང་།
སྡང་བ་དང་།
རྔམ་པའི་བསམ་པས་རྡེག་པར་བྱེད་པ་ཡིན་སྙམ་འམ།། 
བདུད་ཀྱིས་གསོལ་པ།
བཅོམ་ལྡན་འདས་དེ་ལྟ་མ་ལགས་སོ།
བདེ་བར་གཤེགས་པ་དེ་ལྟ་མ་ལགས་ཏེ།
བཅོམ་ལྡན་འདས་དེ་ནི་དེ་ལ་སྨན་པར་བགྱི་བའི་སླད་དུ་རྡེག་ལགས་སོ།། 
བཅོམ་ལྡན་འདས་ཀྱིས་བཀའ་སྩལ་པ།
སྡིག་ཅན་དེ་བཞིན་དུ་དེ་བཞིན་གཤེགས་པ་སེམས་ཅན་ཐམས་ཅད་ཀྱི་བསམ་པ་དང་།
བག་ལ་ཉལ་མཁྱེན་པ་ཡང་སེམས་ཅན་ངག་རྩུབ་པོས་གདུལ་བ་རྣམས་ནི་ངག་རྩུབ་པོས་འདུལ་བར་མཛད་དོ།། 
སེམས་ཅན་སྨ་དབབ་པས་འདུལ་བ་རྣམས་ནི་སྨ་དབབ་པས་འདུལ་བར་མཛད་དོ།། 
སེམས་ཅན་བསྡུ་བས་འདུལ་བ་རྣམས་ནི་བསྡུ་བས་འདུལ་བར་མཛད་དོ།། 
སེམས་ཅན་གཟུགས་ཀྱིས་འདུལ་བ་རྣམས་ནི་གཟུགས་ཀྱིས་འདུལ་བར་མཛད་དོ།། 
སེམས་ཅན་སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་ཀྱིས་འདུལ་བ་རྣམས་ནི་སྒྲ་དང་།
དྲི་དང་།
རོ་དང་།
རེག་བྱ་དང་།
ཆོས་ཀྱིས་འདུལ་བར་མཛད་དོ།། 
དེ་ནས་བདུད་སྡིག་ཅན་དགའ་བ་དང་།
མགུ་བ་དང་།
ཡི་རངས་པ་དང་།
མཆོག་ཏུ་ཡི་རངས་པ་དང་།
རབ་ཏུ་དགའ་བ་དང་།
དགའ་བ་དང་།
ཡིད་བདེ་བ་སྐྱེས་ནས་ཡང་བཅོམ་ལྡན་འདས་ཀྱི་ཞབས་ལ་མགོ་བོས་གཏུགས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཅོམ་ལྡན་འདས་གྲོང་ངམ།
གྲོང་ཁྱེར་རམ།
གྲོང་རྡལ་ལམ།
ལྗོངས་སམ།
ལྗོངས་ཀྱི་ཕྱོགས་གང་ཡང་རུང་བ་ན་ཆོས་ཀྱི་རྣམ་གྲངས་འདི་ཀློག་གམ།
འཆང་བ་དེར་བདག་ཀྱང་ཆོས་མཉན་པ་དང་།
ཆོས་ཀྱི་རྣམ་གྲངས་འདི་བསྲུང་ཞིང་བསྐྱབ་པ་དང་།
སྦ་བ་དང་།
ཆོས་སྨྲ་བ་དེ་ལ་ཡང་སྨན་གདགས་པའི་སླད་དུ་མཆི་བར་བགྱི་ལགས་སོ།། 
དེ་ལ་སྔ་ལྟས་ནི་འདི་དག་ལགས་པར་རིག་པར་བགྱི་སྟེ།
དེའི་འཁོར་ཞི་བ་དང་།
གཉིད་དང་རྨུགས་པ་དང་བྲལ་བ་དང་།
དེ་ལ་ཆོས་ཉན་པ་རྒྱ་ཆེན་པོ་རྒྱ་ཆེན་པོ་དག་འབྱུང་བར་འགྱུར་བ་དང་།
འཛིན་པ་དང་།
འཆང་བ་དང་།
ཀློག་པ་དང་།
འཆད་པ་དག་གིས་དེའི་ལུས་དུབ་པར་མི་འགྱུར་བ་དང་།
སེམས་ཀྱང་དུབ་པར་མི་འགྱུར་བ་དང་།
ཇི་ལྟ་ཇི་ལྟར་ཆོས་ཀྱི་རྣམ་གྲངས་འདི་ཀློག་པ་དང་།
སྟོན་པ་དང་།
གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་པར་བགྱིད་པ་དེ་ལྟ་དེ་ལྟར་དེའི་སེམས་དགའ་བ་དང་།
མཆོག་ཏུ་དགའ་བ་དང་།
གཟེང་མཐོ་བ་ཉིད་དུ་ཡང་འགྱུར་ལགས་སོ།། 
དེ་ནས་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུ་གང་དག་འཁོར་དེར་འདུས་པར་གྱུར་པ་དེ་དག་གིས་བདུད་ཀྱིས་བཤད་པ་འདི་ཐོས་ནས་དེ་བཞིན་གཤེགས་པ་ལ་དང་བ་དང་།
དགའ་བ་དང་།
མཆོག་ཏུ་དགའ་བ་ཐོབ་པར་གྱུར་ཏོ།། 
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་རྒྱུ་གང་དང་།
རྐྱེན་གང་གིས་ཆོས་ཀྱི་རྣམ་གྲངས་འདི་བཤད་པ་ལ་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུ་འདི་དག་གིས་དང་བ་དང་དགའ་བ་དང་།
མཆོག་ཏུ་དགའ་བ་ཐོབ་པར་གྱུར་ལགས།
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་སྔོན་བྱུང་བ་འདས་པའི་དུས་ན་རྒྱལ་པོའི་ཁབ་འདི་ཉིད་དང་བྱ་རྒོད་ཀྱི་ཕུང་པོའི་རི་འདི་ཉིད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རབ་ཀྱི་རྩལ་གྱིས་རྣམ་པར་གནོན་པ་ཞེས་བྱ་བ་ཞིག་བྱུང་བས་ཆོས་ཀྱི་རྣམ་གྲངས་འདི་ཉིད་བཤད་དོ།། 
དེས་ཆོས་ཀྱི་རྣམ་གྲངས་འདི་བཤད་པ་ན་ཡང་གཞན་མུ་སྟེགས་ཅན་སྤྱོད་པ་པ་དང་།
ཀུན་དུ་རྒྱུ་ཐོ་བཙམ་པའི་བསམ་པ་ཅན་དག་ལྷགས་ཏེ།
ལྷག་པ་དེ་དག་གིས་ཆོས་ཀྱི་རྣམ་གྲངས་འདི་ཐོས་ནས་ལེགས་སོ་ལེགས་པར་གསུངས་སོ་ཞེས་བྱ་བའི་ཚིག་ནི་བརྗོད་ཀྱི།
དེ་བཞིན་གཤེགས་པ་དེ་ལ་སེམས་དང་བ་དང་།
དགའ་བ་དང་།
མཆོག་ཏུ་དགའ་བ་ནི་མ་ཐོབ་བོ།། 
དེ་དག་རྒྱུ་དེ་དང་རྐྱེན་དེས་བསྐལ་པ་དྲུག་ཅུ་རྩ་བརྒྱད་ཀྱི་བར་དུ་ལྷ་དང་མི་རྣམས་སུ་སྐྱེས་པ།
མ་གཏོགས་པར་ནམ་ཡང་སེམས་ཅན་དམྱལ་བ་རྣམས་དང་།
དུད་འགྲོ་རྣམས་དང་།
ཡི་དགས་རྣམས་སུ་མ་སྐྱེས་སོ།། 
དེ་དག་དེ་བཞིན་གཤེགས་པ་ལ་སེམས་དང་བ་དང་།
དགའ་བ་དང་།
མཆོག་ཏུ་དགའ་བ་མ་ཐོབ་པས་ནི་ཚེ་རབས་གཞན་དེ་དང་།
དེ་དག་ཏུ་དགེ་བའི་བཤེས་གཉེན་དང་བྲལ་བར་གྱུར་ཏོ།། 
ཀུན་དགའ་བོ་དེའི་ཚེ་དེའི་དུས་ན་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུར་གྱུར་པ་དེ་དག་གཞན་དག་ཅིག་ཡིན་སྙམ་དུ་ཁྱོད་ནེམ་ནུར་དང་།
ཡིད་གཉིས་དང་།
ཐེ་ཚོམ་ཟ་བར་གྱུར་ན་ཀུན་དགའ་བོ་ཁྱོད་ཀྱིས་དེ་ལྟར་མི་བལྟའོ།། 
དེ་ཅིའི་ཕྱིར་ཞེ་ན།
རིགས་ཀྱི་བུ་འདི་དག་ཉིད་དེའི་ཚེ་དེའི་དུས་ན་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུ་དེ་དག་ཏུ་གྱུར་པའི་ཕྱིར་རོ།། 
ཀུན་དགའ་བོ་འདི་དག་ནི་དེ་བཞིན་གཤེགས་པ་ལ་སེམས་དང་བ་སྐྱེས་ཤིང་དགའ་བ་ཡང་སྐྱེས།
མཆོག་ཏུ་དགའ་བ་ཡང་སྐྱེས་པས་དེ་བཞིན་གཤེགས་པས་འདི་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་ཡང་མཛད་དོ།། 
དེ་ནས་གཞན་མུ་སྟེགས་ཅན་སྤྱོད་པ་པ་དང་།
ཀུན་ཏུ་རྒྱུ་དེ་དག་ལུང་བསྟན་པའི་མོད་ལ་སྐྱེས་པའི་དང་བ་དང་།
དགའ་བ་དང་།
མཆོག་ཏུ་དགའ་བ་དེ་ཉིད་ཀྱིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ།། 
ཆོས་ཀྱི་རྣམ་གྲངས་འདི་བཤད་པ་ན་སྲོག་ཆགས་ཁྲི་ཉིས་སྟོང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ།
སྔོན་སེམས་མ་བསྐྱེད་པའི་སྲོག་ཆགས་ཉི་ཁྲི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ།། 
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ།། 
བཅོམ་ལྡན་འདས་རིགས་ཀྱི་བུའམ།
རིགས་ཀྱི་བུ་མོ་གང་ཆོས་ཀྱི་རྣམ་གྲངས་འདི་འཛིན་པ་དང་།
འཆང་བ་དང་།
ཀློག་པ་དང་།
གཞན་དག་ལ་ཡང་རྒྱ་ཆེར་ཡང་དག་པར་སྟོན་པར་བགྱིད་པ་དེ་བསོད་ནམས་ཇི་ཙམ་ཞིག་སྐྱེད་པར་འགྱུར་ལགས།
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་རིགས་ཀྱི་བུ་འམ།
རིགས་ཀྱི་བུ་མོ་གང་ལ་ལ་ཞིག་གིས་སེམས་ཅན་གྱི་ཁམས་མ་ལུས་པ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཀོད་པ་དེ་བས་ནི་རིགས་ཀྱི་བུ་འམ་རིགས་ཀྱི་བུ་མོ་གཞན་གང་ཞིག་གིས་ཆོས་ཀྱི་རྣམ་གྲངས་འདི་འཛིན་པ་དང་།
འཆང་བ་དང་།
ཀློག་པ་དང་།
གཞན་དག་ལ་རྒྱ་ཆེར་ཡང་དག་པར་སྟོན་པར་བྱེད་པ་དེ་བསོད་ནམས་ཆེས་གྲངས་མེད་པ་དང་ཆེས་མང་དུ་སྐྱེད་དོ།། 
དེ་ཅིའི་ཕྱིར་ཞེ་ན།
ཀུན་དགའ་བོ་འདི་ལྟར་ཆོས་ཀྱི་རྣམ་གྲངས་འདི་ནི་ཐམས་ཅད་མཁྱེན་པའི་ཡེ་ཤེས་འདྲེན་པར་བྱེད་པ་ཡིན་པའི་ཕྱིར་རོ།། 
ཀུན་དགའ་བོས་གསོལ་པ།
བཅོམ་ལྡན་འདས་རིགས་ཀྱི་བུ་འམ།
རིགས་ཀྱི་བུ་མོ་གང་ཞིག་ཆོས་ཀྱི་རྣམས་གྲངས་འདི་དང་།
ཆོས་སྨྲ་བ་དེ་ལ་སྡང་བའི་སེམས་སྐྱེད་པར་བགྱིད་ན།
བཅོམ་ལྡན་འདས་རིགས་ཀྱི་བུ་འམ།
རིགས་ཀྱི་བུ་མོ་དེས་བསོད་ནམས་མ་ལགས་པ་ཇི་ཙམ་ཞིག་སྐྱེད་པར་འགྱུར་ལགས།
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་རིགས་ཀྱི་བུ་འམ།
རིགས་ཀྱི་བུ་མོ་གང་ལ་ལ་ཞིག་གིས་སེམས་ཅན་ཐམས་ཅད་ཀྱི་མིག་ཕྱུང་བར་གྱུར་པ་དེ་བས་ནི་རིགས་ཀྱི་བུ་འམ།
རིགས་ཀྱི་བུ་མོ་གང་གིས་ཆོས་ཀྱི་རྣམ་གྲངས་འདི་དང་།
ཆོས་སྨྲ་བ་དེ་ལ་སྡང་བའི་སེམས་སྐྱེད་པར་བྱེད་པ་དེ་བསོད་ནམས་མ་ཡིན་པ་ཆེས་གྲངས་མེད་པ་དང་།
ཆེས་མང་དུ་སྐྱེད་པར་འགྱུར་རོ།། 
དེ་ཅིའི་ཕྱིར་ཞེ་ན།
ཀུན་དགའ་བོ་འདི་ལྟར་ཆོས་ཀྱི་རྣམ་གྲངས་འདི་ནི་སེམས་ཅན་ཐམས་ཅད་ཀྱི་སྣང་བར་གྱུར་པ་ཡིན་པའི་ཕྱིར་རོ།། 
ཀུན་དགའ་བོས་གསོལ་པ།
བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་མ་དད་པ་རྣམས་ཀྱི་མདུན་དུ་བརྗོད་པར་མི་བགྱི་ལགས་སོ།། 
དེ་ཅིའི་སླད་དུ་ཞེ་ན།
བཅོམ་ལྡན་འདས་སེམས་ཅན་ཐམས་ཅད་ཀྱི་ཆོས་ཀྱིས་ཕོངས་པར་འགྱུར་བའི་སུག་ལས་བགྱིས་ནས་ལུས་ཞིག་སྟེ།
གུམ་པའི་འོག་ཏུ་སེམས་ཅན་དམྱལ་བ་རྣམས་སུ་སྐྱེ་བར་མི་འགྱུར་བར་རྗེས་སུ་བསྲུང་བར་བགྱི་འཚལ་བའི་སླད་དུའོ།། 
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་ཆོས་ཀྱི་རྣམ་གྲངས་འདི་ནི་དེ་དག་གི་མདུན་དུ་བརྗོད་པར་བྱ་བ་ཁོ་ན་ཡིན་ནོ།། 
དེ་ཅིའི་ཕྱིར་ཞེ་ན།
ཀུན་དགའ་བོ་འདི་ནི་སྐྱེས་བུ་དམ་པ་མ་ཡིན་པ་དེ་དག་གི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུར་འགྱུར་བ་ཡིན་པའི་ཕྱིར་རོ།། 
ཀུན་དགའ་བོས་གསོལ་པ།། 
བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས།
འདི་ཇི་ལྟར་གཟུང་བར་བགྱི།
བཅོམ་ལྡན་འདས་ཀྱིས་བཀའ་སྩལ་པ།
ཀུན་དགའ་བོ་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་ཆོས་བཅུ་པ་ཞེས་བྱ་བར་ཟུང་ཤིག།
བྱང་ཆུབ་སེམས་དཔའི་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོས་ཞུས་པ་ཞེས་བྱ་བར་ཡང་ཟུང་ཤིག།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཚེ་དང་ལྡན་པ་ཀུན་དགའ་བོ་དང་།
བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་དྲི་མེད་རྣམ་དག་རིན་ཆེན་ཟླ་འོད་རྒྱལ་པོ་དང་།
དགེ་སློང་དེ་དག་དང་།
བྱང་ཆུབ་སེམས་དཔའ་དེ་དག་དང་།
ཐམས་ཅད་དང་ལྡན་པའི་འཁོར་དེ་དང་།
ལྷ་དང་།
མི་དང་།
ལྷ་མ་ཡིན་དང་།
དྲི་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།།།། 
འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས།
ཆོས་བཅུ་པའི་ལེའུ་སྟེ་དགུ་པ་རྫོགས་སོ།།།། 
རྒྱ་གར་གྱི་མཁན་པོ་ཛི་ན་མི་ཏྲ་དང་སུ་རེན་དྲ་བོ་དྷི་དང་ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
འ་