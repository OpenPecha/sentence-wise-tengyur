༄༅།། རྒྱ་གར་སྐད་དུ།
ཨཱརྱ་ཙཀྵུར་བི་ཤོ་དྷ་ནི་ནཱ་མ་བིདྱཱ་མནྟྲ།
བོད་སྐད་དུ།
འཕགས་པ་མིག་རྣམ་པར་སྦྱོང་བ་ཞེས་བྱ་བའི་རིག་སྔགས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་ཤཱཀྱའི་གྲོང་རྡལ་བཟང་པོ་ཞིག་ན་ཤཱཀྱ་རྣམས་ཀྱི་ནང་ན་བཞུགས་ཏེ།
དེའི་ཚེ་སྟ་ཏུ་ས་ཞེས་བྱ་བ་ན་ཤཱཀྱ་བདེ་བ་ཞེས་བྱ་བ་སངས་རྒྱས་ལ་མངོན་པར་དད་པ།
ཆོས་དང་།
དགེ་འདུན་ལ་མངོན་པར་དད་པ།
སངས་རྒྱས་ལ་སྐྱབས་སུ་སོང་།
ཆོས་ལ་སྐྱབས་སུ་སོང་།
དགེ་འདུན་ལ་སྐྱབས་སུ་སོང་།
སངས་རྒྱས་ལ་གཅིག་ཏུ་ཕྱོགས།
ཆོས་ལ་གཅིག་ཏུ་ཕྱོགས།
དགེ་འདུན་ལ་གཅིག་ཏུ་ཕྱོགས།
སངས་རྒྱས་ལ་ནེམ་ནུར་མེད་ཅིང་ཐེ་ཚོམ་མེད།
ཆོས་དང་དགེ་འདུན་དང་།
སྡུག་བསྔལ་བ་དང་།
ཀུན་འབྱུང་བ་དང་།
འགོག་པ་དང་།
ལམ་ལ་ནེམ་ནུར་མེད་ཅིང་ཐེ་ཚོམ་མེད་ལ་བདེན་པ་མཐོང་བ།
འབྲས་བུ་ཐོབ་པ།
མངོན་པར་རྟོགས་པར་གྱུར་པ།
མཚོན་ཆ་དང་།
དབྱིག་པ་བོར་བ་ཞིག་གནས་པ་དེའི་མིག་ལ་སྣང་བ་དང་།
མི་སྣང་བའི་གཟུགས་རྣམས་སྣང་བར་མ་གྱུར་ནས།
དེ་སངས་རྒྱས་བཅོམ་ལྡན་འདས་ལ་དད་པ་སྐྱེས་ཏེ་ཡིད་ལ་བྱེད་ཅིང་།
སངས་རྒྱས་བཅོམ་ལྡན་འདས་ལ་ཕྱག་འཚལ་ལོ།། 
སངས་རྒྱས་བཅོམ་ལྡན་འདས་སྣང་བ་མཛད་པ།
སྒྲོན་མ་འཛིན་པ།
གསལ་བ་འཛིན་པ་ལ་ཕྱག་འཚལ་ལོ།། 
བདེ་བར་གཤེགས་པ་ཐུགས་རྗེ་ཆེན་པོ་དང་ལྡན་པ།
གསལ་བར་མཛད་དུ་གསོལ།
བཅོམ་ལྡན་འདས་བདག་གི་མིག་རྣམ་པར་སྦྱོང་དུ་གསོལ་ཞེས་བྱས་པ་དང་།
བཅོམ་ལྡན་འདས་ལྷའི་གནས་པ་ལ་བཞུགས་པ།
ལྷའི་སྙན་རྣམ་པར་དག་པ་མི་ལས་འདས་པས་ཤཱཀྱ་བདེ་བས་ཚིག་དེ་སྐད་བརྗོད་པ་གསན་ཏོ།། 
གསན་ནས་ཀྱང་ཏིང་ངེ་འཛིན་དེ་ལས་བཞེངས་ཏེ།
ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།
ཀུན་དགའ་བོ་ཁྱོད་སོང་ལ་མིག་རྣམ་པར་སྦྱོང་བའི་རིག་སྔགས་འདིས་ཤཱཀྱ་བདེ་བ་ལ་བསྲུང་བགྱིས་ཤིག།
ཡོངས་སུ་གཟུང་བ་དང་།
ཡོངས་སུ་བསྐྱབ་པ་དང་།
ཡོངས་སུ་བསྐྱང་བ་དང་།
ཞི་བ་དང་།
བདེ་ལེགས་སུ་འགྱུར་བ་དང་།
ཆད་པ་སྤང་བ་དང་།
མཚོན་ཆ་སྤང་བ་དང་།
དུག་གཞིལ་བ་དང་།
དུག་གསད་པ་དང་།
མཚམས་གཅད་པ་དང་།
ས་བཅིང་བགྱིས་ཤིག།
དེ་དང་དེ་བཞིན་དུ་འཁོར་བཞི་བོ་དགེ་སློང་རྣམས་དང་།
དགེ་སློང་མ་རྣམས་དང་།
དགེ་བསྙེན་རྣམས་དང་།
དགེ་བསྙེན་མ་རྣམས་དང་།
སེམས་ཅན་གཞན་གྱི་མིག་ཀྱང་རྣམ་པར་སྦྱོངས་ཤིག།
མིག་གི་སྦུབས་རྣམ་པར་སྦྱོངས་ཤིག།
མིག་གི་སྐྱོན་མེད་པར་གྱིས་ཤིག།
ཏདྱ་ཐཱ།
ཧི་ལི་མི་ལི།
ཀི་ལི་མི་ལི།
ཧི་ལི་ཏེ་མི་ལི།
ཧུ་ཡཱ་ཧུ་ཡཱ་ཧཱུ་ཨཱ་མ་ནི།
ཧུ་ལུ་ཧུ་ལུ་ཧུ་ལུ་ཧུ་དུ་ཧུ་དུ་ཧུ་དུ།
ཙཀྵུར་མེ་བི་ཤོདྷ་ཡ་སྭཱ་ཧཱ།
ཀུན་དགའ་བོ་རིག་སྔགས་ཀྱི་རྒྱལ་མོ་མིག་རྣམ་པར་སྦྱོང་བ་འདི་ནི་མིག་གི་སྐྱོན་དང་།
རླུང་གི་སྐྱོན་དང་།
མཁྲིས་པའི་སྐྱོན་དང་།
བད་ཀན་གྱི་སྐྱོན་དང་།
འདུས་པ་ལས་གྱུར་པའི་སྐྱོན་སེལ་ཏེ།
ཚུལ་ཁྲིམས་ཀྱི་བདེན་པ་དང་།
བརྟུལ་ཞུགས་ཀྱི་བདེན་པ་དང་།
དྲང་སྲོང་རྣམས་ཀྱི་བདེན་པ་དང་།
རྟེན་ཅིང་འབྲེལ་པར་འབྱུང་བའི་བདེན་པ་དང་།
སྡུག་བསྔལ་གྱི་བདེན་པ་དང་།
ཀུན་འབྱུང་གི་བདེན་པ་དང་།
འགོག་པའི་བདེན་པ་དང་།
ལམ་གྱི་བདེན་པ་དང་།
དགྲ་བཅོམ་པ་རྣམས་ཀྱི་བདེན་པ་དང་།
རང་སངས་རྒྱས་རྣམས་ཀྱི་བདེན་པ་དང་།
སངས་རྒྱས་བཅོམ་ལྡན་འདས་རྣམས་ཀྱི་བདེན་པས་ཤཱཀྱ་བདེ་བའི་མིག་ན་བར་མ་གྱུར་ཅིག།
མཆི་མ་འཛག་པར་མ་གྱུར་ཅིག།
ཀུན་དུ་མཆི་མ་འཛག་པར་མ་གྱུར་ཅིག།
བདག་དང་སེམས་ཅན་ཐམས་ཅད་ཀྱི་མིག་རྣམ་པར་དག་པར་གྱུར་ཅིག་སྭཱ་ཧཱ།
ཀུན་དགའ་བོ་རིག་སྔགས་ཀྱི་རྒྱལ་མོ་མིག་རྣམ་པར་སྦྱོང་བ་འདི་ནི་ཡང་དག་པར་རྫོགས་པའི་སངས་རྒྱས་དྲུག་གིས་གསུངས་བའོ།། 
ང་ཡང་ད་ལྟ་འཆད་དེ།
རྒྱལ་པོ་ཆེན་པོ་བཞི་དང་།
ལྷ་རྣམས་ཀྱི་བདག་པོ་བརྒྱ་བྱིན་དང་།
མི་མཇེད་ཀྱི་བདག་པོ་ཚངས་པ་ཡང་རྗེས་སུ་ཡི་རང་ངོ།། 
ཀུན་དགའ་བོ་གང་གིས་རིག་སྔགས་འདི་དུས་གསུམ་དུ་བརྗོད་ན་དེ་ལ་ཐིབས་པོར་འགྱུར་བའམ།
རབ་རིབ་བམ།
ལིང་ཏོག་གམ།
མིག་ནད་སྔོན་པོར་མཐོང་བའམ།
མིག་གི་ཡུལ་གྱི་སྐྱོན་ལྷ་ལས་གྱུར་པ་རྣམས་སམ།
ཀླུ་ལས་གྱུར་པ་རྣམས་སམ།
དྲི་ཟ་ལས་གྱུར་པ་རྣམས་སམ།
གནོད་སྦྱིན་ལས་གྱུར་པ་རྣམས་སམ།
སྲིན་པོ་ལས་གྱུར་པ་རྣམས་སམ།
ཤ་ཟ་ལས་གྱུར་པ་རྣམས་སམ།
བྱད་ལས་གྱུར་པ་རྣམས་སམ།
རོ་ལངས་ལས་གྱུར་པ་རྣམས་སམ།
རོ་ལངས་དང་བྱད་ལས་གྱུར་པ་རྣམས་སམ།
ཀུན་དུ་རྒྱུ་ལས་གྱུར་པ་རྣམས་སམ།
ཀུན་དུ་རྒྱུ་དང་རོ་ལངས་ལས་གྱུར་པ་རྣམས་ཀྱིས་ཚུགས་པར་འགྱུར་བ་ནི་ལྷ་དང་བཅས་པ་དང་།
བདུད་དང་བཅས་པ་དང་།
ཚངས་པ་དང་བཅས་པ་དང་།
དགེ་སྦྱོང་དང་བྲམ་ཟེར་བཅས་པ་དང་།
ལྷ་དང་།
མི་དང་།
ལྷ་མ་ཡིན་དུ་བཅས་པའི་སྐྱེ་དགུའི་འཇིག་རྟེན་ན་ངས་མ་མཐོང་སྟེ།
དེ་ནི་གནས་མེད་དོ།། 
ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ།
བཅོམ་ལྡན་འདས་དེ་བཞིན་ནོ་ཞེས་གསོལ་ནས།
གསང་སྔགས་ཀྱི་གཞི་འདི་རྣམས་བཟུང་སྟེ་ཀུན་ཆུབ་པར་བྱས་ནས་ཤཱཀྱ་བདེ་བ་ག་ལ་བ་དེར་སོང་སྟེ།
བདེ་བ་མིག་རྣམ་པར་སྦྱོང་བའི་གསང་སྔགས་ཀྱི་གཞི་འདི་དག་དེ་བཞིན་གཤེགས་པས་ཁྱོད་ལ་བསྐུར་གྱིས་ཉིན་རེ་ཞིང་དུས་གསུམ་དུ་དྲན་པར་གྱིས་ཤིག་ཅེས་དེ་ལ་རྒྱས་པར་སྨྲས་སོ།། 
ཤཱཀྱ་བདེ་བས་ཐོས་མ་ཐག་ཁོ་ནར་མིག་རྣམ་པར་དག་སྟེ།
མིག་རྣམ་པར་དག་པས་དྲི་མ་མེད་པའི་མིག་གིས་ཐམས་ཅད་མཐོང་ངོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
ཚེ་དང་ལྡན་པ་ཀུན་དགའ་བོ་དང་།
ཤཱཀྱ་བདེ་བ་དང་།
ལྷ་དང་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།།།། 
འཕགས་པ་མིག་རྣམ་པར་སྦྱོང་བ་ཞེས་བྱ་བའི་རིག་སྔགས་རྫོགས་སྷོ།།།། 
