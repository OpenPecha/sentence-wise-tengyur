༄༅༅།། རྒྱ་གར་སྐད་དུ།
བཛྲ་ཤི་ཁར་མ་ཧཱ་གུ་ཧྱ་ཡོ་ག་ཏནྟྲ།
བོད་སྐད་དུ།
གསང་བ་རྣལ་འབྱོར་ཆེན་པོའི་རྒྱུད་རྡོ་རྗེ་རྩེ་མོ།
ཨོཾ་ཀུན་དུ་བཟང་པོ་ལ་ཕྱག་འཚལ་ལོ།། 
དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ།། 
དེ་བཞིན་གཤེགས་པ་རྣམ་པར་སྣང་མཛད་ལ་ཕྱག་འཚལ་ལོ།། 
དེ་ནས་རྒྱལ་པོ་རྡོ་རྗེ་འཆང་།། 
ཀུན་མཆོག་སྲིད་པའི་དབང་ཕྱུག་གིས།། 
འཁོར་ལོ་དེ་ནི་བརྟགས་བྱས་ནས།། 
རྣལ་འབྱོར་ཅན་ནི་མི་གསུང་བཞུགས།། 
མགོན་པོ་ཆེན་པོ་སངས་རྒྱས་ཀུན།། 
མ་ལུས་ཐུབ་པའི་སྐྱེས་མཆོག་གིས།། 
རྡོ་རྗེ་སེམས་དཔའ་རྒྱལ་པོ་ཆེ།། 
ཐུབ་པའི་དབང་ཕྱུག་ལ་གསོལ་འདེབས།། 
རྣལ་འབྱོར་ཚུལ་ཆེན་སྒྲུབ་བྱེད་ཅིང་།། 
ཆོ་ག་སྣ་ཚོགས་ཡང་དག་འབྱུང་།། 
རིགས་ཀྱི་དཀྱིལ་འཁོར་སྦྱོར་འབྱུང་བའི།། 
འཁོར་ལོ་མཆོག་ནི་བཤད་དུ་གསོལ།། 
མགོན་པོ་ཁྱོད་ནི་སྐལ་ཆེན་ཏེ།། 
ཁྱོད་ནི་བྱ་བ་དོན་སེམས་བྱེད།། 
གསང་བ་མཁྱེན་ཅིང་དགོངས་བཤད་མཁྱེན།། 
རྣལ་འབྱོར་རིག་པའི་མཆོག་གྱུར་གསུངས།། 
དེ་ཉིད་རྗེས་ཀྱི་དེ་ཉིད་ལྡན།། 
རྣལ་འབྱོར་བདག་ཉིད་རྣལ་འབྱོར་ཆེ།། 
རྡོ་རྗེ་ཆེན་པོ་བྱང་ཆུབ་སེམས།། 
གསུངས་ཤིག་གསུངས་ཤིག་ཚུལ་ཆེན་པོ།། 
རིགས་ཀྱི་དཀྱིལ་འཁོར་འཁོར་ལོ་སྟེ།། 
རྡོ་རྗེ་རྣལ་འབྱོར་སྣ་ཚོགས་བདག།
གསང་བའི་སྙིང་པོ་དཀྱིལ་འཁོར་ཆེ།། 
ཆོས་ཀྱི་ཚུལ་ནི་སྒྲུབ་བྱེད་པ།། 
རྟོག་པ་མེད་པའི་ཆོས་རྣམས་ཀྱི།། 
ཆོས་ཀྱི་དོན་འདི་ཅི་ཡིན་བརྗོད།། 
འདིར་ནི་རྟོག་པ་ཇི་ལྟ་བུ།། 
སྒྲུབ་པའི་དོན་ནི་ཇི་ལྟར་ལགས།། 
ཅི་ཕྱིར་འདི་ནི་རྒྱུད་ཕྱི་མ།། 
རྒྱུད་དོན་ཅི་ཡིན་བརྗོད་པར་བགྱི།། 
ཅི་ཕྱིར་རྒྱུད་དང་ཕྱི་མ་ལགས།། 
རྒྱུད་ཀྱི་དོན་ནི་ཇི་ལྟར་བྱུང་།། 
རྡོ་རྗེ་འཆང་དྲག་འདི་ཅི་ཞིག།
དྲག་པོའི་དོན་ནི་ཇི་ལྟར་བྱུང་།། 
རྡོ་རྗེ་ཞི་བ་འདི་ཅི་ཞིག།
ཅི་ཡི་ཕྱིར་ན་ཞི་བར་བརྗོད།། 
ཕྱག་ན་རྡོ་རྗེ་ཅི་ཡི་ཕྱིར།། 
རྡོ་རྗེ་གཏུམ་པོའང་ཅི་ཞིག་ལགས།། 
ཅི་ཡི་ཕྱིར་ན་གཏུམ་པོར་བརྗོད།། 
ཅི་ཡི་ཕྱིར་ན་ཁྲོ་བོར་བརྗོད།། 
རྡོ་རྗེ་རྡོ་རྗེ་ཞེས་གསུངས་པ།། 
ཅི་ཕྱིར་རྡོ་རྗེར་བརྗོད་པར་བགྱིད།། 
རྡོ་རྗེ་འཆང་ཞེས་གསུངས་འདི་ཅི།། 
དེ་ཡི་རྡོ་རྗེ་ཇི་ལྟ་བུ།། 
རྡོ་རྗེ་འཆང་བ་རྣམས་ནི་དུ།། 
རྡོ་རྗེ་རིགས་ཀུན་གང་གི་ལགས།། 
ཆེན་པོ་གནས་གང་ཞིག་ན་གནས།། 
རིགས་ནི་རྣམ་པ་དུ་ཡིན་བརྗོད།། 
ཅི་ཡི་ཕྱིར་ན་རིགས་སུ་བརྗོད།། 
རིགས་བདག་རང་བཞིན་འདི་ཅི་ཞིག།
ཅི་ཡི་ཕྱིར་ན་སེམས་དཔར་བརྗོད།། 
རྫོགས་པའི་བྱང་ཆུབ་རྣམ་པ་དུ།། 
ཅི་ཕྱིར་རྡོ་རྗེ་སེམས་དཔའ་ལགས།། 
རྡོ་རྗེ་རྒྱལ་པོ་ཅི་ཡིན་བརྗོད།། 
རྡོ་རྗེ་ཆགས་པ་འདི་དོན་ཅི།། 
རྡོ་རྗེ་ལེགས་པ་ཅི་ཡིན་བརྗོད།། 
རྡོ་རྗེ་རིན་ཆེན་ཅི་ཡི་ཕྱིར།། 
རྡོ་རྗེ་གཟི་བརྗིད་ཅི་ཡིན་བརྗོད།། 
རྡོ་རྗེ་རྒྱལ་མཚན་བཞད་པ་ཆེ།། 
གསུངས་ཤིག་ཅི་ཡིན་བརྗོད་པ་གསུངས།། 
ཅི་ཡི་ཕྱིར་ན་རྡོ་རྗེ་ཆོས།། 
རྡོ་རྗེ་རྣོན་པོ་ཅི་ཡིན་བརྗོད།། 
རྡོ་རྗེ་རྒྱུ་ནི་འཁོར་ལོ་ཆེ།། 
རྡོ་རྗེ་སྨྲ་བ་ཅི་ཡིན་བརྗོད།། 
རྡོ་རྗེ་ལས་དང་གནོད་སྦྱིན་ཆེ།། 
རྡོ་རྗེ་གནོད་སྦྱིན་དྲག་པོ་ཆེ།། 
རྡོ་རྗེ་སྲུང་བ་ཁུ་ཚུར་ཆེ།། 
གསུངས་ཤིག་ཅི་ཡིན་བརྗོད་པར་གསུངས།། 
སེམས་དཔའ་འདི་རྣམས་གང་ལས་བྱུང་།། 
དེ་བཞིན་ཕ་དང་མ་ནི་གང་།། 
དང་པོ་གང་ཞིག་གླེང་གཞི་གང་།། 
དམིགས་པའི་རྐྱེན་ནི་གང་ཞིག་ལགས།། 
གསང་བ་འདི་ནི་གང་ལས་བྱུང་།། 
ཁྱབ་བདག་འདི་རྣམས་གང་ནས་བྱུང་།། 
ཐོག་མ་ཐ་མ་མེད་འདི་ཅི།། 
གསང་བའི་དབང་ཕྱུག་ཆེན་པོས་གསུངས།། 
རབ་ཏུ་དགའ་ཉིད་རབ་བཟང་ཉིད།། 
རྡོ་རྗེ་སྙིང་བདག་ཇི་ལྟ་བུ།། 
ཅི་ཡི་ཕྱིར་ན་ཀུན་ཏུ་བཟང་།། 
དེ་བཞིན་རྡོ་རྗེ་རྡོ་རྗེ་འཆང་།། 
དང་པོའི་རིགས་ནི་ཇི་ལྟར་བྱུང་།། 
ཆོས་ཀུན་སྐྱེ་བ་མེད་པ་དང་།། 
འབྱུང་བ་ཇི་ལྟར་རུང་བར་འགྱུར།། 
བྱང་ཆུབ་སེམས་དཔའ་ཅི་ཡིན་བརྗོད།། 
ཅི་ཕྱིར་སངས་རྒྱས་བརྗོད་པར་བྱ།། 
དེ་བཞིན་གཤེགས་པ་ཅི་ཡིན་བརྗོད།། 
བཅོམ་ལྡན་འདས་བཅོམ་ཅི་ཡིན་བརྗོད།། 
དེ་བཞིན་སྟོན་པའི་སྟོན་པ་ཅི།། 
ཅི་ཡི་ཕྱིར་ན་ཡེ་ཤེས་བརྗོད།། 
ཤེས་རབ་ཡེ་ཤེས་ཅི་ཡིན་བརྗོད།། 
ཅི་ཕྱིར་ཤེས་རབ་བརྗོད་པར་བྱ།། 
དེ་བཞིན་ཤེས་རབ་ཕ་རོལ་ཕྱིན།། 
ཚུལ་ནི་ཅི་ཞིག་ཏིང་འཛིན་གང་།། 
བསམ་གཏན་རྣལ་འབྱོར་རྣལ་འབྱོར་ཅི།། 
སྲིད་གསུམ་འཇིག་རྟེན་གསུམ་དོན་ཅི།། 
ཅི་ཡི་ཕྱིར་ཡང་ཁམས་གསུམ་པ།། 
འཁོར་བའི་དོན་ནི་ཅི་ཞིག་ཡིན།། 
མྱ་ངན་འདས་པའང་ཅི་ཡིན་བརྗོད།། 
རྟག་དང་འཇིག་དང་དེ་བཞིན་དག།
ཐེག་པ་ཆེན་པོ་ཅི་ཡིན་བརྗོད།། 
ནམ་མཁའ་ཡང་ནི་ཅི་ཡི་ཕྱིར།། 
ས་ཉིད་ཀྱང་ནི་ཅི་ཡིན་བརྗོད།། 
འབྱུང་བ་ཆེན་པོ་གང་ལས་འབྱུང་།། 
འགོག་པ་ཅི་ཞིག་གང་གིས་བྱེད།། 
ཅི་ཡི་ཕྱིར་ན་ཕྱག་རྒྱར་བརྗོད།། 
ཅི་ཕྱིར་སྔགས་སུ་བརྗོད་པར་བྱ།། 
ཅི་ཡི་ཕྱིར་ན་རིག་སྔགས་བརྗོད།། 
དེ་བཞིན་ཁོ་ནར་གཟུངས་སྔགས་རྣམས།། 
ཕྱག་རྒྱ་ཡི་ནི་མཚན་ཉིད་གསུངས།
སྔགས་ཀྱི་མཚན་ཉིད་བརྗོད་པར་བྱ།། 
རིག་སྔགས་ཀྱི་ནི་མཚན་ཉིད་གསུངས།། 
དེ་བཞིན་ཁོ་ནར་གཟུངས་སྔགས་རྣམས།། 
རྩ་བའི་ཕྱག་རྒྱའི་གནས་ནི་གང་།། 
ཇི་ལྟར་བཅིང་བ་ཐུབ་ཆེན་པོ།། 
ཕྱག་རྒྱ་དག་ནི་འཆིང་བ་ན།། 
ཇི་ལྟར་རྡོ་རྗེ་ཅན་ཀུན་མཉེས།། 
རིག་སྔགས་ཇི་ལྟར་བཟླས་པར་བགྱི།། 
ཐུབ་པ་ཆེན་པོ་དེ་གསུངས་ཤིག།
རིག་སྔགས་དག་ནི་ཟློས་པ་ན།། 
ཇི་ལྟར་ཡིད་ཀྱིས་རྡོ་རྗེ་བཟླས།། 
དྲི་བའི་ཚོགས་མདོར་བསྟན་པའོ།།།། 
ཨོཾ་ནི་ཅི་ཞིག་ཡིན་པར་བཤད།། 
ཡི་གེ་ཧཱུྃ་ནི་ཅི་ཡིན་བརྗོད།། 
ཅི་ཡི་ཕྱིར་ན་ཡི་གེ་ཕཊ།། 
སྭཱ་ཧཱ་ཞེས་པ་ཅི་ཡིན་བརྗོད།། 
མཆོད་པར་ཅི་ཕྱིར་བརྗོད་པར་བྱ།། 
དེ་བཞིན་དམ་ཚིག་ཤེས་ཉིད་ཀྱང་།། 
ཅི་ཡི་ཕྱིར་ན་དཀྱིལ་འཁོར་ཡིན།། 
དཀྱིལ་འཁོར་ཆོ་ག་ཇི་ལྟ་བུ།། 
དཀྱིལ་འཁོར་དང་པོར་ཞུགས་པ་ཡི།། 
སྐྱེས་པ་ཡང་ན་བུད་མེད་ཀྱི།། 
བྱ་བ་གང་ཞིག་བྱ་བ་ནི།། 
གསུངས་ཤིག་གསང་བའི་དབང་ཕྱུག་ཆེ།། 
ཐུབ་པའི་དཀྱིལ་འཁོར་ཞུགས་པ་ལ།། 
སྡོམ་པ་ཇི་ལྟར་སྦྱིན་པར་བགྱི།། 
དེ་ཡིས་སྲོག་གི་ཕྱིར་ཡང་ནི།། 
དོར་བར་མི་བྱ་གང་ཞིག་ལགས།། 
ཁྲུས་ཀྱི་ལས་ནི་ཇི་ལྟར་བྱ།། 
དེ་བཞིན་ཁོ་ནར་ཕྱོགས་བཅིང་བ།། 
བགེགས་རྣམས་བཅིང་བ་དང་བཅས་པའི།། 
ལོག་འདྲེན་ཇི་ལྟར་བསྐྲད་པར་བགྱི།། 
དགའ་བ་ཆེན་པོ་ཇི་ལྟ་བུར།། 
རབ་ཏུ་གུས་བཅས་ཕྱག་དག་བགྱི།། 
སྤོས་དང་མེ་ཏོག་དེ་བཞིན་དུ།། 
མར་མེ་མཆོད་སོགས་ཇི་ལྟར་ལགས།། 
དཀྱིལ་འཁོར་བརྟག་པ་ཇི་ལྟ་བུར།། 
གཞུག་པ་ཡང་ནི་ཇི་ལྟར་ལགས།། 
དམ་ཚིག་ཅི་ཞིག་ཡིན་པར་བཤད།། 
རྡོ་རྗེ་སློབ་མའི་ཆོ་ག་གང་།། 
སྔོན་དུ་བསྙེན་པ་ཇི་ལྟར་བགྱི།། 
སྒྲུབ་པའི་དོན་ནི་ཇི་ལྟར་ལགས།། 
གསང་བའི་རྣལ་འབྱོར་ཇི་ལྟ་བུ།། 
སྙོམས་འཇུག་ཇི་ལྟ་བུ་ཞིག་ལགས།། 
མདུན་དུ་དགུག་པའི་དོན་ནི་ཇི་ལྟར་ལགས།། 
འདིར་ནི་རྗེས་སུ་ཆགས་པའང་ཇི་ལྟ་བུ།། 
བཅིང་བར་བྱ་བའི་ལས་ནི་ཇི་ལྟ་བུ།། 
འདྲེན་པ་རྣམས་ནི་མཉེས་པར་ཇི་ལྟར་འགྱུར།། 
ཇི་ལྟར་འདིར་ནི་གཤེགས་སུ་གསོལ་བ་ལགས།། 
དཀྱིལ་འཁོར་མཆོག་ནི་ཇི་ལྟར་གདེག་པར་བགྱི།། 
འགྲོ་བའི་བྱ་བ་ཡང་ནི་ཇི་ལྟར་བགྱི།། 
ལས་ཀྱི་ཆོ་གའི་བྱ་བ་ཇི་ལྟར་བགྱི།། 
དགེ་བ་སྟུག་པོ་གསང་ཆེན་ཇི་ལྟ་བུ།། 
ལས་རྣམས་ཐ་དད་བྱ་བ་ཇི་ལྟ་བུ།། 
ཕྱག་རྒྱ་ཕྱག་རྒྱའི་ལན་ནི་ཇི་ལྟར་བགྱི།། 
མཆོད་དང་མཆོད་པའི་ལན་ནི་ཇི་ལྟར་བླང་།། 
དཀྱིལ་འཁོར་གྱི་ནི་འཁོར་ལོ་ཇི་ལྟར་འབྱུང་།། 
འཁོར་ལོའི་རྣམ་པའི་བྱེ་བྲག་དུ་ཞིག་མཆིས།། 
དངོས་དང་དངོས་མེད་ཇི་ལྟར་སྤང་བ་ལགས།། 
བླ་མ་གསང་བྱུང་འོད་ཟེར་གསང་བ་ཅི།། 
སྦྱིན་སྲེག་རྣམ་པ་དུ་རུ་བརྗོད།། 
ཐབ་ཁུང་ཇི་ལྟ་བུ་ཞིག་ལགས།། 
སྦྱིན་སྲེག་མདོར་བསྡུས་ཇི་ལྟ་བུ།། 
ལས་རྣམས་ཇི་ལྟར་འབྱུང་བ་ལ།། 
ལས་རྣམས་རྣམ་པ་དུ་རུ་བརྗོད།། 
གསང་བ་རྣམས་ནི་རྣམ་པ་དུ།། 
མཆོག་ཏུ་གསང་བ་ཇི་ལྟར་བརྗོད།། 
དེ་ཉིད་ཇི་ལྟ་བུ་ཞིག་ལག་ལགས།། 
ཕྱག་རྒྱ་ཉེ་བའི་ཕྱག་རྒྱ་ཅི།། 
མཆོད་པའི་ཕྱག་རྒྱ་ཇི་ལྟར་ལགས།། 
རིགས་ཀྱི་ལྷ་ཡི་རྣལ་འབྱོར་གྱིས།། 
ཇི་ལྟར་བསྒྲུབ་བྱ་ཤིན་ཏུ་བསྒྲུབ།། 
རྡོ་རྗེ་ཕྲ་མོ་ཇི་ལྟར་བརྗོད།། 
བགེགས་ནི་ཇི་ལྟར་བསལ་བར་བགྱི།། 
མདོར་ན་རིག་པ་འཛིན་པ་དང་།། 
སློབ་དཔོན་ཇི་ལྟ་བུ་ཞིག་ལགས།། 
དཀྱིལ་འཁོར་འཁོར་ལོ་དང་ལྡན་པའི།། 
འཁོར་ལོ་རྣམ་པ་དུ་རུ་བརྗོད།། 
དངོས་གྲུབ་མཚན་ཉིད་སྒྲུབ་བྱེད་པའི།། 
སྣ་ཚོགས་རྟོག་པ་ཇི་ལྟ་བུ།། 
ཐིག་རྣམས་རྟག་པ་ཉིད་དང་ནི།། 
དངོས་གྲུབ་ཇི་ལྟར་ཉེ་བར་བརྗོད།། 
དངོས་གྲུབ་ཚོགས་ནི་ཇི་ལྟ་བུ།། 
གསང་བ་ཀུན་ནས་བཏུས་པ་གསུངས།། 
བདག་ཉིད་ལ་ནི་དབང་བསྐུར་བར།། 
བྱ་བའི་ཆོ་ག་ཇི་ལྟ་བུ།། 
ཡང་ན་གཞན་དག་ཉིད་ལ་ནི།། 
དབང་བསྐུར་བ་ནི་ཇི་ལྟར་ལགས།། 
ཇི་ལྟར་སེམས་ནི་བསྐྱེད་པར་བགྱི།། 
ཏིང་འཛིན་ཇི་ལྟ་བུ་ཞིག་ལགས།། 
དེ་ཉིད་རིག་པ་འདི་རྟག་ཏུ།། 
རྡོ་རྗེ་ཡེ་ཤེས་ཇི་ལྟ་བུ།། 
གཞན་ཡང་དགོངས་པ་ཇི་ལྟ་བུ།། 
སྤྱོད་པ་ཇི་ལྟ་བུ་ཞིག་ལགས།། 
གང་ཡང་རུང་བའི་རྟགས་ལས་བྱུང་།། 
མིང་དང་མིང་མེད་ཤེས་པའི་མཚན།། 
ལས་འབྲས་མེད་པར་བྱེད་པོ་དང་།། 
འབྱིན་པར་བྱེད་པར་གང་ལས་བཤད།། 
ལུས་ནི་ནམ་མཁའ་བཞིན་འབྱུང་བ།། 
གང་ལས་འབྱུང་བར་བརྗོད་པར་བྱ།། 
ཅི་ཡི་ཕྱིར་ན་ཐར་པར་བརྗོད།། 
རྣལ་འབྱོར་པ་དོན་ཅི་ཡིན་བརྗོད།། 
རྡོ་རྗེ་དབྱིངས་ནི་སྐྱེད་བྱེད་པའི།། 
རྡོ་རྗེ་ཕྲ་མོའི་རྣལ་འབྱོར་གང་།། 
གཞན་ཡང་རང་གི་རིགས་དག་ལས།། 
རྣལ་འབྱོར་བརྟུལ་ཞུགས་ཇི་ལྟར་རྩོམ།། 
མདོར་ན་དབང་དུ་བྱ་བ་དང་།། 
དེ་ཉིད་གསང་བ་གང་ཞིག་ལགས།། 
ཐེག་པ་ཆེན་པོ་མངོན་བསྡུས་པའི།། 
གསང་བ་རྟོག་ཆེན་ལས་གསུངས་པ།། 
དགོངས་པ་རྣམ་པ་དུ་མ་ཡིས།། 
གསང་བ་གསུངས་ཤིག་བློ་གྲོས་ཆེ།། 
རྣལ་འབྱོར་རྣམ་པ་དུ་རུ་བརྗོད།། 
རྡོ་རྗེ་རྣལ་འབྱོར་ལས་བྱུང་དུ།། 
ཇི་ལྟར་རྩ་བའི་རྒྱུད་དུ་བརྗོད།། 
གསང་བའི་རིགས་བྱུང་ཇི་ལྟ་བུ།། 
དེ་ནི་རང་བྱུང་ཉིད་ཡིན་ཏེ།། 
ཁམས་གསུམ་འཇིག་རྟེན་ས་འོག་དང་།། 
ས་སྟེང་ས་བླ་མྱ་ངན་འདས།། 
ཇི་སྐད་བཤད་པའི་གསང་བ་གཞན།། 
རྡོ་རྗེ་ཅན་ཉིད་ཁྱབ་འཇུག་རང་ཉིད་ཡིན།། 
ཉི་མ་ཟླ་བ་གཤིན་རྗེ་དྲག་པོ་ཉིད།། 
རང་ཉིད་སྐྱེ་དགུའི་བདག་སྟེ་ཕ་མ་ཡིན།། 
འགལ་བའི་ཚིག་ནི་ཇི་ལྟར་རུང་བར་འགྱུར།། 
དྲི་བའི་ཚོགས་གཉིས་པ་མདོར་བསྟན་པའོ།།།། 
ཚངས་པ་འཇིག་རྟེན་གསུམ་ལུས་དབང་ཕྱུག་ཆེ།། 
གདུང་དྲུག་ཚོགས་བཙས་ལྷའི་རིགས་དཀྱིལ་འཁོར་རྣམས།། 
གཞན་ཡང་གཟའ་དང་ཚོགས་སོགས་གང་ཡིན་པ།། 
ད་བདག་ཉིད་ཅེས་ཇི་ལྟར་རུང་བར་འགྱུར།། 
ང་ནི་འདོད་པ་ཐར་བ་དང་།། 
ང་ནི་དམྱལ་བའི་དམྱལ་བ་པ།། 
ང་ནི་ཡི་དགས་དུད་འགྲོ་བདག།
ཚིག་དེ་ཇི་ལྟར་རུང་བར་འགྱུར།། 
དེ་ནས་གཞན་ཡང་འདོད་ལ་ཆགས་སེམས་ལྡན།། 
ལྟ་བཅས་ཚིག་ལྡན་འཛིན་པའི་ལྟ་ལ་ཆགས།
མུ་སྟེགས་ཐེག་དམན་མངོན་དགའ་སྐྱེ་དགུའི་རིགས།། 
ཇི་ལྟར་འདོད་བཞིན་དོན་རྣམས་རྟོགས་བྱེད་ཅིང་།། 
ཇི་སྐད་བཤད་པའི་སྣ་ཚོགས་རིགས་དཀྱིལ་འཁོར།། 
དག་པའི་ཆོས་ཀྱི་འབྱུང་གནས་དགོངས་མི་ཤེས།། 
རང་གི་འདོད་པས་མུ་ངན་རྟོག་བྱེད་པ།། 
དེ་ལ་སྐྱེ་དགུའི་བདག་ཆེན་བརྩེ་བས་གསུངས།། 
མཆོད་འོས་ཆེན་པོ་མཆོག་དང་ལྡན་པའི་གནས།། 
གསང་བའི་དབང་མཆོག་མངོན་བསྡུས་དབྱེ་བར་གསོལ།། 
སྐྱེ་དགུའི་བདག་པོའི་དཀྱིལ་འཁོར་གསང་མདུན་དུ།། 
དམ་ཚིག་མཆོད་པས་ཇི་ལྟར་མཆོད་པར་བྱ།། 
འདོད་ཡོན་ལྔར་བཅས་རོལ་བར་བྱེད་པ་ཡི།། 
དངོས་གྲུབ་ཚོགས་མཆོག་ཆེན་པོ་ཐོབ་པར་འགྱུར།། 
དམན་པའི་འདོད་ལས་རིགས་ཀྱི་དངོས་གྲུབ་འབྱུང་།། 
དགའ་བའི་ཚིག་དག་ཇི་ལྟར་རུང་བར་འགྱུར།། 
དེ་བཞིན་བྷ་ག་ཇི་ལྟར་རྟགས་ཅི་འདྲ།། 
དེ་ཡི་འཇུག་པ་ཡང་ནི་ཇི་ལྟར་འགྱུར།། 
རྫས་དེ་དག་ནི་ཇི་ལྟར་རབ་ཏུ་བསྒྲུབ།། 
འཇིག་རྟེན་གསུམ་ན་དམན་པ་ཇི་ལྟར་འགྱུར།། 
དེ་ནས་འདོད་ཆགས་ཞེན་པས་དངོས་གྲུབ་ཐོབ།། 
འདོད་ཆགས་དག་ཕྱིར་དེ་ནི་ཇི་ལྟར་རུང་།། 
ཆགས་བྲལ་སྡིག་པས་ཆགས་དང་བྲལ་བ་ལ།། 
གསང་བ་བསྟན་པས་སྡིག་དངོས་ཇི་ལྟར་འགྱུར།། 
གཏོར་མས་བསོད་ནམས་མཆོག་ཐོབ་ཇི་ལྟ་བུ།། 
སྐྱེ་དགུ་བསད་པས་བསོད་ནམས་ཇི་ལྟ་བུ།། 
མ་བྱིན་བླངས་བས་བསོད་ནམས་འགྱུར་ཞེས་པའི།། 
འགལ་བའི་ཚིག་དག་ཇི་ལྟར་རུང་བར་འགྱུར།། 
དགའ་བ་ཆེན་པོའི་བུད་མེད་བསྟེན་པ་ཡིས།། 
ཚེ་འདི་ལ་ནི་སངས་རྒྱས་མཆོག་འགྲུབ་པ།། 
མི་གཙང་འདོད་པ་བསྟེན་པས་སངས་རྒྱས་དང་།། 
རྡོ་རྗེ་སེམས་དཔའ་འབྱུང་བར་ཇི་ལྟར་འགྱུར།། 
འདིར་ནི་བརྫུན་དང་མཚུངས་པའི་བསོད་ནམས་མེད།། 
ཇི་ལྟར་བརྫུན་ནི་བསོད་ནམས་ལྡན་པར་བརྗོད།། 
འདིར་ནི་སེམས་ཅན་གཞན་བསད་བཟའ་བར་བྱ།། 
འགལ་བའི་ཚིག་ནི་ཇི་ལྟར་རུང་བར་འགྱུར།། 
འཁོར་བ་སྤངས་ཀྱང་ཆོས་མིན་འགྱུར་བ་དང་།། 
མྱ་ངན་འདས་ལ་གཞོལ་བ་ཆོས་མ་ཡིན།། 
སངས་རྒྱས་རྣལ་འབྱོར་གྱི་ནི་རྗེས་འཇུག་པ།། 
ཆོས་མིན་འགྱུར་ཞེས་ཇི་ལྟར་རུང་བར་འགྱུར།། 
དྲེགས་དང་སེར་སྣ་སྡང་བའི་སེམས་ལྡན་པ།། 
ཆོས་མིན་སྤྱོད་ཅིང་བརྫུན་པའི་ཚིག་ལ་ཆགས།། 
སྲིད་གསུམ་མངོན་པར་ཆགས་པས་རྣལ་འབྱོར་སྒྲུབ།། 
འདོད་པའི་འདོད་ཆགས་བཅས་པས་ལྷག་པར་རྒྱལ།། 
རིགས་ཀྱི་རྣལ་འབྱོར་ལས་བྱང་ཇི་ལྟར་འགྲུབ།། 
བླ་མེད་གོ་འཕང་དངོས་གྲུབ་འདོད་པ་ཡིས།། 
དག་ཅིང་ངོ་མཚར་རྣལ་འབྱོར་ལྷུར་བླང་བྱ།། 
སྐྱོར་གཅིན་འཐུང་དང་བཤང་བ་ཟ་བ་ཡིས།། 
དག་ཅིང་མཆོག་གྱུར་རྣལ་འབྱོར་དངོས་གྲུབ་འདོད།། 
མི་གཙང་བཤང་གཅི་ཟོས་ཤིང་འཐུངས་པ་ཡིས།། 
ཡིད་འདོད་དངོས་གྲུབ་ཇི་ལྟར་དངོས་གྲུབ་འདོད།། 
བུད་མེད་བཅས་བར་ལྷན་ཅིག་ཆོས་སྤྱོད་ཅིང་།། 
གཉིས་ཀ་ལྷན་ཅིག་གྱུར་བས་དག་གཙང་མཆོད།། 
ཇི་ལྟར་བུད་མེད་ལྷན་ཅིག་དཀྱིལ་འཁོར་མཆོད།། 
དངོས་གྲུབ་དམ་པ་མཆོག་ཏུ་ཇི་ལྟར་འགྱུར།། 
གཞན་ཡང་རྡོ་རྗེ་རིགས་འབྱུང་ཀུན་ལྡན་ཞིང་།། 
མཆོག་ཏུ་མི་བཟད་དྲག་པོའི་ལས་ཅན་ཏེ།། 
དག་ཅིང་ཤིན་ཏུ་སྡུག་ལ་མཐོ་བར་འགྲོ།། 
འགལ་བ་དེ་ནི་ཇི་ལྟར་རུང་བར་འགྱུར།། 
གཞན་ཡང་བརྡེག་དང་གསད་པ་ལྷུར་ལེན་ཅིང་།། 
བསྐྲད་དང་དྲག་པའི་ལས་ཅན་དེ་དག་ནི།། 
དག་ཅིང་ཤིན་ཏུ་སྡུག་ལ་མཐོ་བར་འགྲོ།། 
འགལ་བ་དེ་ནི་ཇི་ལྟར་རུང་བར་འགྱུར།། 
གཞན་ཡང་བཟའ་དང་བཏུང་བ་ལྷུར་ལེན་ཅིང་།། 
སྙིང་འབྱིན་པ་ཡིས་དག་པར་འདོད་པ་ཉིད།། 
དེ་ནི་དག་ཅིང་སྡུག་ལ་མཐོ་བར་འགྲོ།། 
འགལ་བ་དེ་ནི་ཇི་ལྟར་རུང་བ་ཡིན།། 
གཞན་ཡང་ནོར་བུ་རིན་ཆེན་འཕྲོག་པ་ཡིས།། 
སྡུག་ཅིང་བསྟན་ལ་དག་ཅིང་མཐོར་འགྲོ་དང་།། 
གཞན་ཡང་ང་རྒྱལ་སེར་སྣ་ལྷུར་ལེན་པས།། 
དག་པར་འགྱུར་བ་ཉིད་ནི་འགལ་བ་ཡིན།། 
གཞན་ཡང་ལས་ཀྱི་རིག་པ་བྱུང་བ་ཡིས།། 
མི་དགེ་བ་ཡི་ལས་རྣམས་ཐམས་ཅད་བྱ།། 
འཁྲིག་སོགས་ལས་ཀྱི་ཟེ་ཚོགས་རྣམ་མང་པོའི།། 
ལས་བྱེད་པ་ནི་ཇི་ལྟར་སྐྱེན་མི་འགྱུར།། 
གཞན་ཡང་བརྫུན་ཚིག་དེ་བཞིན་འཁྲིག་པ་ཡིས།། 
དག་འདོད་འཕགས་པ་མིན་པས་གསང་བ་ཡི།། 
རྒྱལ་བའི་དབང་ཆེན་འདོད་པས་བདུད་རྩི་ལྟར།། 
སྡུག་ཅིང་མཐོར་འགྲོ་ཇི་ལྟར་རུང་བར་འགྱུར།། 
ཀྱེ་མགོན་ཁྱོད་ནི་དག་པའི་ཆོས་ཀྱི་ཚོགས་ཏེ་ཁྱོད་ནི་རྟག་ཏུ་རྣལ་འབྱོར་འགྱུར།། 
ཀྱེ་མགོན་ཁྱོད་ནི་དགྱེས་ཆེན་བདུད་རྩི་འཆད་པ་དམ་ཆོས་གསང་བའི་འབྱུང་གནས་ཏེ།། 
ཀྱེ་རྒྱལ་ཁྱོད་ནི་དྲི་མེད་ཉི་མ་བཞིན་དུ་མི་ཤེས་ཀུན་དུ་སྦྱོང་མཛད་པ།། 
ཁྱབ་བྱེད་རྒྱལ་བའི་ངང་ཚུལ་འཇིག་རྟེན་གསུམ་གྱི་འདྲེན་ཆེན་བྱང་སེམས་དགའ་སྟོན་ཀྱེ།། 
མདོར་བསྡུས་པའོ།།།། 
ཀུན་མཆོག་ཐམས་ཅད་རིག་པ་སྟེ།། 
ཀུན་མཁྱེན་དྲི་མ་གསུམ་སྤངས་པ།། 
བྱང་སེམས་སངས་རྒྱས་རྒྱལ་པོ་ཆེ།། 
དེ་བཞིན་གཤེགས་པ་དེ་ཉིད་ནི།། 
ཏིང་ངེ་འཛིན་ལས་བཞེངས་ནས་ཀྱང་།། 
ཕྱོགས་རྣམས་ཀུན་དུ་གཟིགས་མཛད་དེ།། 
ཐུབ་པས་མགོན་རྣམས་རབ་བཏུད་ནས།། 
སངས་རྒྱས་ཀུན་ལ་འདི་སྐད་གསུངས།། 
ཀྱེ་མའོ་རྣམ་དག་ཡེ་ཤེས་བདག།
ཀྱེ་མའོ་སངས་རྒྱས་ཉེར་ཐོབ་པ།། 
ཀྱེ་མའོ་གར་མཁན་འཁོར་ལོ་འདི།། 
རང་གི་ཡེ་ཤེས་འདྲི་བར་བྱེད།། 
རྟོག་པ་ཐམས་ཅད་ཀུན་བསྡུས་པའི།། 
མཆོག་ཏུ་གསང་བ་བཤད་པར་བྱ།། 
ཤིན་ཏུ་རྙེད་དཀའ་དམ་པ་ཡི།། 
རིན་ཆེན་སྒྲོམ་གྱི་ཁ་དབྱེ་བྱ།། 
བླ་ན་མེད་པའི་ཡེ་ཤེས་ཀྱི།། 
རྒྱལ་མཚན་དམ་པ་བསྒྲེང་བར་བྱ།། 
རིན་ཆེན་སྒྲོམ་གྱི་ཁ་ཕྱེ་ནས།། 
ཤེས་རབ་ཀྱིས་ནི་སྣང་བར་བྱ།། 
དེ་ནས་གསང་བ་མཆོག་གྱུར་པ།། 
དམ་པ་ཡང་དག་བཤད་པར་བྱ།། 
བྱ་བ་བསྒྲུབ་པའི་ཐབས་ཆེན་པོ།། 
རྟོག་པ་ཐམས་ཅད་བསྡུས་པ་དང་།། 
གསང་བའི་བྱེ་བྲག་འབྱེད་བྱེད་ཅིང་།། 
རྣལ་འབྱོར་དགོངས་པ་རྣམ་པར་འགྲོལ།། 
དེ་ཉིད་དམ་པ་ཤེས་བྱེད་པའི།། 
རྟོག་པ་ཐམས་ཅད་བསྡུས་པ་དང་།། 
རྡོ་རྗེ་རྣལ་འབྱོར་ཆོ་ག་དང་།། 
འཁོར་ལོའི་རྣལ་འབྱོར་ཆོ་ག་སྟེ།། 
མཆོག་ཏུ་གསང་བ་ཞེས་བྱ་དེའི།། 
རྟོག་པ་ཐམས་ཅད་བསྡུས་པ་དང་།། 
དུས་གསུམ་ཁྱབ་པའི་བྱ་བར་ལྡན།། 
གསང་བ་རྣལ་འབྱོར་ཀུན་འབྱུང་ཞིང་།། 
བྱ་བ་ཀུན་གྱི་ཐབས་ཆེན་གྱི།། 
རྟོག་པ་ཐམས་ཅད་བསྡུས་པ་དང་།། 
སངས་རྒྱས་རྣལ་འབྱོར་ཆོ་གར་ལྡན།། 
རྡོ་རྗེ་ཆོས་ནི་རབ་འཇུག་པ།། 
སྐུ་གསུམ་ཞེས་བྱ་གསང་ཆེན་གྱི།། 
རྟོག་པ་ཐམས་ཅད་བསྡུས་པ་དང་།། 
རྡོ་རྗེ་རྣལ་འབྱོར་ཆོ་གར་ལྡན།། 
མ་རུངས་ཐམས་ཅད་འདུལ་བྱེད་པ།། 
ཁམས་གསུམ་རྣམ་རྒྱལ་ཞེས་བྱ་བའི།། 
རྟོག་པ་ཐམས་ཅད་བསྡུས་པ་དང་།། 
ཆོས་ཀྱི་རྣལ་འབྱོར་ཆོ་གར་ལྡན།། 
པདྨ་གར་མཁན་སྐྱེད་བྱེད་པ།། 
འགྲོ་བ་འདུལ་བ་ཞེས་བྱ་བའི།། 
རྟོག་པ་ཐམས་ཅད་བསྡུས་པ་དང་།། 
སྦྱིན་པ་བཞི་དང་ཡང་དག་ལྡན།། 
རིན་ཆེན་འཁོར་ལོ་སྐྱེད་བྱེད་ཅིང་།། 
བྱང་ཆུབ་སེམས་དཔའ་ཡིད་ཆེས་བྱེད།། 
རྟོག་པ་ཐམས་ཅད་བསྡུས་པ་དང་།། 
སངས་རྒྱས་ཀུན་གྱི་ཐབས་ཆེན་པོ།། 
སྣ་ཚོགས་གར་མཁན་སྐྱེད་བྱེད་པ།། 
ལས་ཀྱི་རྣལ་འབྱོར་ཆོ་ག་ཡི།། 
རྟོག་པ་ཐམས་ཅད་བསྡུས་པ་དང་།། 
དེ་ཉིད་ཤེས་ཤིང་དགོངས་པ་ཤེས།། 
ཚུལ་ཆེན་མཆོག་ནི་ཤེས་བྱེད་ཅིང་།། 
མཆོག་གི་དང་པོ་སངས་རྒྱས་མཆོག།
རྟོག་པ་ཐམས་ཅད་བསྡུས་པ་སྟེ།། 
གོ་རིམས་བཞིན་དུ་འཇུག་བྱེད་པའི།། 
གཅིག་པར་སེམས་ཅན་བྱ་བ་བྱེད།། 
བྱ་བ་ཆེན་པོ་མཆོག་ཞི་བ།། 
ཆོས་དང་ལོངས་སྤྱོད་མཆོག་གྱུར་པས།། 
སངས་རྒྱས་གར་མཁན་འཁོར་ལོ་ནི།། 
མཆོག་ཏུ་ངོ་མཚར་གྱུར་པ་འདི།། 
སྐལ་བ་ཇི་བཞིན་གསང་ཇི་བཞིན།། 
ཇི་ལྟར་སེམས་ཅན་འདུལ་འགྱུར་བཤད།། 
སྔོན་འགྱུར་འདས་པའི་དུས་སུ་ནི།། 
བྱང་ཆུབ་སེམས་ནི་ཡོངས་འཛིན་ཅིང་།། 
ཐབས་དང་ཤེས་རབ་ལྡན་པ་ཡི།། 
བྱང་ཆུབ་སེམས་དཔར་གྱུར་པ་ན།། 
སྤྲོ་བ་ཆེན་པོས་ངོ་མཚར་ཆེའི།། 
དཀའ་བ་དཔག་ཏུ་མེད་པ་སྤྱད།། 
གོ་རིམས་བཞིན་དུ་དེ་ཡིས་ནི།། 
དབང་བསྐུར་བར་དུ་ལེགས་ཐོབ་འགྱུར།། 
ཤེས་རབ་ཆེན་པོས་ཕ་མཐར་ཕྱིན།། 
གོས་ཀྱི་དབང་ནི་ཐོབ་གྱུར་ནས།། 
འོག་མིན་སྟུག་པོ་ཉམས་དགའ་བར།། 
བློ་གྲོས་ཆེན་པོ་བཞུགས་པར་གྱུར།། 
བདག་ནི་སངས་རྒྱས་མཆོག་འགྱུར་ཞེས།། 
རྣལ་འབྱོར་པ་ཡིས་བསམས་ནས་ནི།། 
བྱ་བ་མཐར་ཕྱིན་བདག་གིས་ནི།། 
སེམས་ཅན་དོན་འབྱུང་ཐོབ་བྱ་ཞེས།། 
བྱ་བ་དེ་ལ་དགོངས་ནས་ནི།། 
སྔོན་དང་ཕྱི་མར་བདེ་ཆེན་མེད།། 
ཆོས་ཀྱི་དགའ་བ་རྨད་ཆེན་པོའི།། 
དཀའ་བ་སྤྱད་པར་བྱ་སྙམ་སྟེ།། 
བྱང་ཆུབ་ཤིང་དྲུང་བཞུགས་གྱུར་ནས།། 
བྱ་དཀའི་བྱ་བ་ཀུན་ལྡན་དེ།། 
དབུགས་འབྱུང་རྔུབ་པ་འགོག་པ་དང་།། 
སེམས་པ་མེད་ཅིང་གཡོ་བ་མེད།། 
ལུས་ནི་གང་ཡང་མི་འགུལ་ཞིང་།། 
ཡན་ལག་བསྐྱོད་པར་མི་བྱེད་དེ།། 
དེ་བས་གཡོ་བ་མེད་ཆོས་མ།། 
ཡུན་རིང་དུ་ནི་གནས་པར་གྱུར།། 
ཕྱོགས་བཅུ་ཡི་ནི་ཐུབ་དབང་པོ།། 
སངས་རྒྱས་ཀུན་གྱིས་དགོངས་འགྱུར་བ།། 
འདི་ནི་རྫོགས་པའི་བྱང་ཆུབ་དུས།། 
སྡུག་བསྔལ་བྱ་བར་རིགས་པ་མིན།། 
དེ་བས་བདག་ཅག་ཀུན་ལྷན་ཅིག།
བསྐུལ་བར་བྱ་ཕྱིར་འགྲོ་སྙམ་དུ།། 
དགོངས་ནས་ཐམས་ཅད་རབ་ཆས་ཏེ།། 
སྡུག་པོ་རུ་ནི་བྱོན་པར་གྱུར།། 
བྱོན་ནས་ཐུབ་པ་ཐམས་ཅད་ཀྱིས།། 
བསྐུལ་བ་མཆོག་ནི་མཛད་པར་འགྱུར།། 
ཨོཾ་བཛྲ་ཨུཏ་ཏིཥྛ་ཅེས་པ་ཡི།། 
རིགས་པས་སེ་གོལ་བརྡབས་ནས་ནི།། 
བྱང་ཆུབ་སེམས་དཔའ་ཀུན་དུ་བསླང་།། 
ཕྱོགས་རྣམས་ཀུན་དུ་བལྟས་པ་ན།། 
སངས་རྒྱས་ཀྱི་ནི་རྒྱ་མཚོ་མཐོང་།། 
ཐུབ་པས་མགོན་རྣམས་ལ་བཏུད་དེ།། 
བཀའ་སྩོལ་ཞེས་ནི་གསོལ་བ་བཏབ།། 
མགོན་ཆེན་སངས་རྒྱས་ཐམས་ཅད་ཀྱིས།། 
གསུང་གཅིག་གིས་ནི་བཀའ་སྩལ་པ།། 
སེམས་ཀྱི་སྤྱོད་ཡུལ་ཅི་འདྲ་ཞེས།། 
རང་གི་སེམས་ནི་སོ་སོར་རྟོག།
སངས་རྒྱས་ཀུན་གྱི་གསུང་ཐོས་ནས།། 
རང་གི་སེམས་ལ་རྟོག་བཞིན་དུ།། 
ཡུན་རིང་དུ་ནི་གནས་པ་ན།
སེམས་ཀྱི་རྣམ་པ་མ་མཐོང་སྟེ།། 
ཡན་ལག་ཀུན་གྱིས་རབ་བཏུད་ནས།། 
ཞུས་པ་བཅོམ་ལྡན་དེ་བཞིན་གཤེགས།། 
སེམས་ཀྱི་རྣམ་པ་མ་མཐོང་སྟེ།། 
སེམས་ཀྱི་མཚན་ཉིད་ཇི་ལྟ་བུ།། 
དེ་ནས་སངས་རྒྱས་ཀུན་གསུངས་པ།། 
སེམས་ཀྱི་སྤྱོད་ཡུལ་ཤེས་པར་དཀའ།། 
ཁྱོད་ལ་སྙིང་པོ་རབ་སྦྱིན་གྱིས།། 
ཕྲ་མོའི་བཟླས་པ་རབ་ཏུ་སྤྱོད།། 
ཨོཾ་ཙིཏྟ་པྲཏི་བེདྷཾ་ཀ་རོ་མི།
སྙིང་པོ་དག་པ་བླངས་ནས་ནི།། 
རང་གི་སེམས་ལ་རྟོག་བཞིན་དུ།། 
ཐང་ཅིག་དེ་ལ་གནས་པ་ན།
ཟླ་བའི་དཀྱིལ་འཁོར་བཞིན་དུ་མཐོང་།། 
དེ་ནས་སེམས་འདི་ཅི་ཞིག་ཡིན།། 
ཉོན་མོངས་ས་བོན་ཅན་ནམ་ཅི།། 
དགེ་བའམ་མི་དགེ་བ་ཡི་སེམས།། 
ཀུན་གཞི་ས་བོན་ཅན་སེམས་སམ།། 
ཆོས་ཀྱི་རྒྱུ་མཐུན་རྟོགས་གྱུར་ནས།། 
ཕ་རོལ་ཕྱིན་པ་དྲུག་བསྟེན་པ།། 
འདི་ནི་སེམས་ཅན་དག་པ་སྟེ།། 
ཀུན་ནས་ཉོན་མོངས་གནས་མ་ཡིན།། 
ཡུན་རིང་དུ་ནི་བསོད་ནམས་དང་།། 
ཡེ་ཤེས་ཚོགས་ཆེན་བས་གས་པ་སྟེ།། 
ཇི་ལྟར་ཟླ་བ་གང་བ་འདི།། 
དག་ཅིང་གསལ་ལ་རྙོག་མ་མེད།། 
དེ་བཞིན་ཚོགས་ནི་རྫོགས་པའི་ཕྱིར།། 
སེམས་ནི་ཟླ་བ་གང་དང་མཚུངས།། 
དངོས་པོ་ཡོད་དང་མེད་མིན་པ།། 
ཇི་ལྟར་ཟླ་བ་མཚུངས་ཉིད་ཡིན།། 
འོན་ཀྱང་བསོད་ནམས་ཡེ་ཤེས་ཆེ།། 
རྫོགས་པ་ཟླ་བ་དང་མཚུངས་བས་བསྟན།། 
ལེགས་བྱས་ཚོགས་ལྡན་རང་སེམས་ཀྱི།། 
ཟླ་བའི་དཀྱིལ་འཁོར་མཐོང་ནས་ནི།། 
དགའ་ཞིང་མགུ་བ་སྐྱེས་ནས་ཀྱང་།། 
སླར་ཡང་ཚིག་ཏུ་རབ་སྨྲས་པ།། 
བཅོམ་ལྡན་མགོན་པོ་བདག་གིས་ནི།། 
ཉོན་མོངས་དྲི་མ་ཀུན་དག་ཅིང་།། 
གཟུང་དང་འཛིན་པ་དང་བྲལ་བའི།། 
རང་སེམས་ཟླ་བའི་དཀྱིལ་འཁོར་མཐོང་།། 
སངས་རྒྱས་ཐམས་ཅད་ཀྱིས་གསུངས་པ།། 
ཐོག་མར་བྱུང་བའི་སེམས་འདི་བཟང་།། 
དང་པོར་བློ་བུར་ཉོན་མོངས་རྣམས།། 
བྱང་ཆུབ་སེམས་ཀྱིས་དག་པར་བྱེད།། 
དངོས་པོ་ཐམས་ཅད་རྣམ་སྤངས་པའི།། 
དག་པ་ཡི་ནི་སྙིང་པོ་འདིས།། 
ཟླ་བའི་དཀྱིལ་འཁོར་དབུས་སུ་ནི།། 
བྱང་ཆུབ་ཀྱི་ནི་སེམས་ལ་རྟོགས།། 
ཨོཾ་བོདྷི་ཙིཏྟ་ཨུཏྦཱ་ད་ཡཱ་མི།
སྙིང་པོ་དག་པ་བླངས་ནས་ནི།། 
སེམས་ཀྱི་དབུས་སུ་རྟོག་པ་ན།། 
ཟླ་བའི་དབུས་སུ་ཡང་ཟླ་བའི།། 
དཀྱིལ་འཁོར་གཉིས་པ་མཐོང་བ་ནི།། 
ཐུབ་པ་རྣམས་ལ་ཚིག་སྨྲས་པ།། 
དཀྱིལ་འཁོར་གཉིས་པ་དག་མཐོང་ངོ།། 
དེ་ནས་སངས་རྒྱས་ཀུན་གསུངས་པ།། 
བྱང་ཆུབ་སེམས་ཀྱི་རང་བཞིན་བརྟན།། 
བརྟན་པར་བྱ་བའི་ཆེད་དུ་ནི།། 
དེ་ནི་ལེགས་པར་བསྒྲུབ་པར་གྱིས།། 
ཁྱོད་ལ་སྙིང་པོ་སྦྱིན་བྱ་སྟེ།། 
ཟློས་ཤིང་དེ་ནི་བརྟན་པར་དགོངས།། 
ཨོྃཏིཥྛ་བཛྲ།
དཀྱིལ་འཁོར་གཉིས་པའི་དབུས་གནས་པའི།། 
རྡོ་རྗེ་ཆེན་པོ་སེམས་བྱེད་ཅིང་།། 
ཐང་ཅིག་སོ་སོར་བརྟགས་པ་ན།། 
ཤིན་ཏུ་བརྟན་པ་མཐོང་གྱུར་ནས།། 
སྨྲས་པ་རྫོགས་པའི་སངས་རྒྱས་རྣམས།། 
དཀྱིལ་འཁོར་དབུས་སུ་རྡོ་རྗེ་མཐོང་།། 
ཟླ་བའི་དཀྱིལ་འཁོར་གཉིས་པ་ཡི།། 
དབུས་ན་རྡོ་རྗེ་དང་ལྡན་མཐོང་།། 
དེ་ནས་སངས་རྒྱས་ཀུན་གསུངས་པ།། 
ལྷ་རྣམས་ཀུན་གྱི་རྡོ་རྗེ་ཆེ།། 
རྡོ་རྗེ་དབྱིངས་ནི་སྐྱེད་པ་ཡི།། 
ཤིན་ཏུ་བརྟན་པ་འདི་སྨྲོས་ཤིག།
ཨོཾ་བཛྲ་ཨཱཏྨ་ཀོ་྅ཧཾ།། 
སྙིང་པོ་དག་པ་བླངས་ནས་ནི།། 
རྡོ་རྗེའི་ལུས་ནི་རྣམ་བསྒོམས་པ།། 
དེས་ནི་སྲ་བརྟན་ཁོང་སྟོང་མེད།། 
རྡོ་རྗེའི་སྐུ་ནི་ཐོབ་གྱུར་ནས།། 
སྨྲས་པ་རྫོགས་པའི་སངས་རྒྱས་རྣམས།། 
རང་བདག་རྡོ་རྗེའི་སྐུར་མཐོང་ངོ།། 
དེ་ནས་སངས་རྒྱས་ཀུན་གསུངས་པ།། 
སངས་རྒྱས་གཟུགས་སུ་རྣམ་པར་བསྒོམ།། 
ཨོཾ་ཡ་ཐཱ་སརྦ་ཏ་ཐཱ་ག་ཏཱ་སྟ་ཐཱ་ཨ་ཧཾ།
སྙིང་པོ་དག་པ་བླངས་ནས་ནི།། 
སངས་རྒྱས་གཟུགས་སུ་རྣམ་བསྒོམས་པས།། 
རྣམ་པ་ཀུན་གྱི་མཆོག་ལྡན་པའི།། 
ཀུན་མཁྱེན་ཡེ་ཤེས་ཐོབ་པར་འགྱུར།། 
སངས་རྒྱས་ཀུན་ལ་རབ་བཏུད་ནས།། 
སྨྲས་པ་བཅོམ་ལྡན་དེ་བཞིན་གཤེགས།། 
མགོན་པོ་བདག་ལ་བྱིན་རློབ་ཅིང་།། 
བདག་གི་བྱང་ཆུབ་བརྟན་པར་མཛོད།། 
གྲགས་ཆེན་སངས་རྒྱས་ཐམས་ཅད་ཀྱིས།། 
རྡོ་རྗེ་དབྱིངས་ཀྱི་ཚིག་ཐོས་ནས།། 
མགོན་རྣམས་ཐུགས་ཀར་ཞུགས་པར་གྱུར།། 
རྡོ་རྗེ་ཡི་ནི་རྣལ་འབྱོར་གསུངས།། 
ཨོཾ་སརྦ་ཏ་ཐཱ་ག་ཏ་ཨ་བྷི་ས་མ་བོདྷི་དྲྀ་ཌྷ་བཛྲ་བ་ན་དྷ།
གྲགས་ཆེན་སངས་རྒྱས་ཐམས་ཅད་ཀྱིས།། 
རིག་སྔགས་ཆེན་པོ་བརྗོད་པ་ན།། 
རྡོ་རྗེ་དབྱིངས་ནི་ཤིན་ཏུ་བརྟན།། 
དེ་ཉིད་ཡེ་ཤེས་མངོན་སངས་རྒྱས།། 
དེ་ནས་སངས་རྒྱས་ཐམས་ཅད་ནི།། 
རྡོ་རྗེ་ཐུགས་ཀ་ནས་བྱུང་སྟེ།། 
ཆོས་ཀྱི་དབང་བསྐུར་བཞི་པོ་ཡིས།། 
དེ་ཚེ་ཐུབ་པ་དབང་བསྐུར་གྱུར།། 
རྡོ་རྗེ་སེམས་དཔའ་བྱས་པ་ཡི།། 
བྱང་ཆུབ་སེམས་ཀྱི་དབང་བསྐུར་བ།། 
འབྲས་བུ་བྱང་ཆུབ་སེམས་ལྡན་གང་།། 
རྡོ་རྗེ་སེམས་དཔའི་དབང་བསྐུར་ཡིན།། 
བསྐལ་པ་གྲངས་མེད་གསུམ་དག་གི།
སྦྱིན་དང་སྦྱིན་པའི་འབྲས་བཟང་དང་།། 
མཁའ་མཚུངས་རིན་ཆེན་ཐོབ་བྱེད་པ།། 
ནོར་བུ་རིན་ཆེན་དབང་བསྐུར་ཡིན།། 
བསྐལ་པ་གྲངས་མེད་གསུམ་དུ་ནི།། 
གཞན་གྱིས་དཀའ་བ་སྤྱད་པ་དང་།། 
བརྩོན་འགྲུབ་ཀྱིས་ནི་འབྲས་བསྒྲུབ་པ།། 
རྡོ་རྗེ་ལས་ཀྱི་དབང་བསྐུར་ཡིན།། 
དེ་བཞིན་གཤེགས་པའི་སྙིང་པོ་དག།
ཆོས་ཀྱི་དབྱིངས་ཀྱི་ཚུལ་ཆེན་ཏེ།། 
ཉོན་མོངས་འདམ་གྱིས་མ་གོས་པ།། 
རྡོ་རྗེ་པདྨའི་དབང་བསྐུར་ཡིན།། 
བྱང་ཆུབ་སེམས་རྫོགས་རྡོ་རྗེ་རྣལ་འབྱོར་གྱི།། 
དབང་བསྐུར་བཞི་པོ་དེ་རྣམས་ཆོས་ཀྱི་དབྱིངས།། 
དེ་ནས་གཞན་ཡང་གསང་བའི་དབང་བསྐུར་བ།། 
སངས་རྒྱས་རང་བཞིན་ཡོན་ཏན་དམ་པའི་ཚོགས།། 
རྡོ་རྗེ་སེམས་དཔའི་དབང་བསྐུར་བས།། 
ངོ་བོ་ཉིད་ཀྱི་སྐུ་རུ་འདོད།། 
རྡོ་རྗེ་ཆོས་ཀྱི་དབང་བསྐུར་བས།། 
ལོངས་སྤྱོད་རྫོགས་པའི་སྐུ་རུ་འདོད།། 
རྡོ་རྗེ་རིན་ཆེན་དབང་བསྐུར་བས།། 
དེ་བཞིན་མཚན་དང་དཔེ་བྱད་དོ།། 
སངས་རྒྱས་ཀུན་གྱི་ཡེ་ཤེས་ཆེ།། 
མཁའ་མཚུངས་ཆོས་ཉིད་སྙིང་པོ་ཅན།། 
རྡོ་རྗེ་ལས་ཀྱི་དབང་བསྐུར་བས།། 
སྤྲུལ་པ་ཡི་ནི་སྐུ་རུ་འདོད།། 
གསང་བ་བཞི་ཡི་དབང་བསྐུར་བས།། 
རྫོགས་སངས་རྒྱས་ཀྱི་བྱང་ཆུབ་ཐོབ།། 
དེ་ནས་མིང་གི་དབང་བསྐུར་བས།། 
ཐུབ་དེ་རྣམ་སྣང་མཛད་ཆེན་གྱུར།། 
ཆོས་ཉིད་ཀྱང་ནི་ཡང་དག་རྟོགས།། 
ཆོས་དང་ལོངས་སྤྱོད་རྫོགས་པར་བརྟག།
ཆོས་ཀུན་དངོས་པོ་མེད་པ་སྟེ།། 
མཚན་མ་མེད་ཅིང་གསལ་བྱེད་མེད།། 
མཚན་ཉིད་མེད་ཅིང་མཁའ་དང་མཚུངས།། 
དམིགས་པ་རྣམ་པར་སྤངས་པ་སྟེ།། 
རང་བཞིན་མེད་ཅིང་བརྗོད་དུ་མེད།། 
ཆོས་ཀུན་ཚིག་གི་སྤྱོད་ཡུལ་མིན།། 
གཞན་ཡང་གསང་བར་བརྟགས་པ་སྟེ།། 
དེ་ཕྱིར་འདིར་ནི་རྟོགས་པར་བརྗོད།། 
རྟོག་པ་མེད་པའི་ཆོས་རྣམས་ཀྱི།། 
ཆོས་ཀྱི་དོན་འདི་ཅི་ཡིན་བརྗོད།། 
བདག་མེད་དངོས་པོ་ཡོད་པ་མིན།། 
ཆོས་རྣམས་མེད་ཅིང་རྟོག་པ་མེད།། 
འོན་ཀྱང་ཆོས་ཉིད་ཡང་དག་རྟོགས།། 
ཆོས་དང་ལོངས་སྤྱོད་རྫོགས་པར་རྟོགས།། 
རྟོགས་པ་ཉམས་སུ་མྱོང་བར་བརྗོད།། 
འདིར་ནི་ངོ་མཚར་ཉིད་དུ་རྟོགས།། 
ཆོས་ཀུན་གཟུགས་ཅན་མིན་པ་དང་།། 
གཟུགས་ཅན་དུ་ཡང་འདི་རུ་བསྟན།། 
ཆོས་ཀུན་ཚིག་གི་སྤྱོད་ཡུལ་མིན།། 
སྒྲ་རུ་ཡང་ནི་འདིར་བསྟན་ཏེ།། 
དེ་བས་ངོ་མཚར་ཆོས་འདི་རུ།། 
རྟོག་པ་རྟོག་པ་ཡིན་པར་བརྗོད།། 
ཅི་ཕྱིར་འདི་ནི་ངོ་མཚར་ཆོས།། 
དེ་ཉིད་གསང་བ་བསྒྲུབ་པའི་ཕྱིར།། 
ལས་རྣམས་དྲུག་པོ་ཉིད་དང་ནི།། 
གཟུགས་ཅན་ཚིག་གི་མཐུ་དག་དང་།། 
འབྲས་ཕྱིར་སྡོམ་པའི་ངོ་མཚར་ཏེ།། 
དེ་ཕྱིར་འདི་ནི་ངོ་མཚར་ཆོས།། 
དེ་ཕྱིར་འདི་ནི་རྟོག་པར་བརྗོད།། 
དེ་བས་ངོ་མཚར་ཆོས་འདི་རུ།། 
རྟོག་པ་འབའ་ཞིག་རྟོག་པ་ཡིན།། 
ཡང་འདིར་རྟོག་པ་ཇི་ལྟ་བུ།། 
སེམས་ཅན་ཀུན་གྱི་དོན་བྱའི་ཕྱིར།། 
བྱང་ཆུབ་ཏུ་ནི་སེམས་བསྐྱེད་ནས།། 
ཕ་རོལ་ཕྱིན་དྲུག་སྤྱོད་པ་དག།
སྟེན་པ་རྟོག་པ་ཉིད་ཡིན་ནོ།། 
སྒྲུབ་པའི་དོན་ནི་ཇི་ལྟ་བུ།། 
གང་ཟག་ཆོས་ལ་བདག་མེད་དང་།། 
གཟུང་དང་འཛིན་པ་སྤངས་པ་ཡི།། 
རབ་ཏུ་དགའ་བའི་ས་སྒྲུབ་པ།། 
དེ་ཚེ་སྒྲུབ་པའི་དོན་ཡིན་ནོ།། 
ཅི་ཕྱིར་འདི་ནི་རྒྱུད་ཕྱི་མ།། 
རྒྱུད་ནི་རྒྱུན་ཆགས་ཞེས་བྱ་སྟེ།། 
འཁོར་བ་རྒྱུད་དུ་འདོད་པ་ཡིན།། 
ཕྱི་མ་ཞེས་བྱ་ཕ་རོལ་ཏེ།། 
རྒྱུད་ནི་ཕྱི་མར་བརྗོད་པ་ཡིན།། 
རྒྱུད་རྒྱུན་ཆགས་ཞེས་བྱ་སྟེ།། 
ཕྱི་མ་སྔ་མ་ལས་བྱུང་བའི།། 
དེ་ཉིད་གསང་བ་སྦས་ཞེས་པ།། 
རྒྱུད་ནི་ཕྱི་མར་བརྗོད་པ་ཡིན།། 
ཅི་ཕྱིར་རྒྱུད་དང་ཕྱི་མ་ལགས།། 
ས་མཐར་ཕྱིན་པའི་རྒྱལ་བ་མཆོག།
སྲིད་པའི་བཙོན་ར་ལས་རྒལ་ཡིན།། 
ཡང་ན་གང་ཞིག་རྒལ་གྱུར་པ།། 
རྒྱུད་ནི་ཕྱི་མ་ཡིན་པར་བཤད།། 
རྒྱུད་ཀྱི་དོན་ནི་ཇི་ལྟར་བྱུང་།། 
སེམས་ཅན་ཀུན་ལ་ཕན་པའི་ཕྱིར།། 
སངས་རྒྱས་རྣམས་ཀྱི་ཆོས་ལོངས་སྤྱོད།། 
སངས་རྒྱས་ཐུགས་རྗེས་བསྐུལ་བ་ནི།། 
རྒྱུད་དོན་ཡང་དག་བྱུང་བ་ཡིན།། 
སངས་རྒྱས་རྣམས་ཀྱི་ཐུགས་བྱུང་བའི།། 
ཆོས་དང་ལོངས་སྤྱོད་བྱུང་བ་སྟེ།། 
སངས་རྒྱས་ཀུན་གྱི་གསང་ཆེན་ནི།། 
རྒྱུད་དོན་ཡང་དག་བྱུང་བ་ཡིན།། 
རྡོ་རྗེ་འཆང་དྲག་འདི་ཅི་ཞིག།
སངས་རྒྱས་གཟུགས་ཀྱིས་མི་འདུལ་བའི།། 
སེམས་ཅན་གདུག་ཚོགས་དེ་ཡི་ཕྱིར།། 
རང་གི་ཡེ་ཤེས་བྱང་ཆུབ་སེམས།། 
རྡོ་རྗེ་དྲག་པོར་ཡང་དག་འབྱུང་།། 
དྲག་པོའི་དོན་ནི་ཇི་ལྟར་འབྱུང་།། 
དྲག་པོ་དྲག་པོའི་མིག་གིས་ནི།། 
དྲག་པོའི་ཁྲོ་བོ་ཞེས་སུ་བསྟན།། 
དྲག་པོའི་ལས་ནི་སྤྱོད་བྱེད་རྣམས།། 
འཆོས་ཤིང་བཟློག་པར་བྱ་བ་ཡིན།། 
རྡོ་རྗེ་ཞི་བ་འདི་ཅི་ཞིག།
གདུག་པ་དེ་ཀུན་བཏུལ་ནས་ནི།། 
སླར་ཡང་ཞི་བར་ཡང་དག་བྱུང་།། 
དེ་ཉིད་རྒྱལ་པོ་རྡོ་རྗེ་འཆང་།། 
སེམས་ཅན་དོན་གྱི་ཐབས་སྟོན་མཛད།། 
བཅོམ་ལྡན་རྣམ་པར་སྣང་མཛད་ནི།། 
ཁྲོ་བོའི་དབང་ཕྱུག་དག་ཏུ་བསྟན།། 
དེ་ཉིད་ཞི་དང་དྲག་པོ་དང་།། 
ཕྱག་ན་རྡོ་རྗེ་རྫུ་འཕྲུལ་ཆེ།། 
ཅི་ཡི་ཕྱིར་ན་ཞི་བར་བརྗོད།། 
སྣ་ཚོགས་གཟུགས་ཅན་རྣལ་འབྱོར་ཆེ།། 
སེམས་ཅན་སྨིན་བྱ་འབའ་ཞིག་ཕྱིར།། 
ཉོན་མོངས་གདུག་ལ་བརྩེར་དགོངས་ཤིང་།། 
ཞི་བའི་དོན་ནི་ཡང་དག་བྱུང་།། 
ཕྱག་ན་རྡོ་རྗེ་ཅི་ཡི་ཕྱིར།། 
ཉོན་མོངས་གདུག་པ་ཉེས་གཞོམ་ཕྱིར།། 
བྱང་ཆུབ་སེམས་ཀྱི་རང་བཞིན་བཟང་།། 
རྡོ་རྗེ་ཕྱག་ན་བསྣམས་མཛད་པ།། 
དེ་ནི་ཕྱག་ན་རྡོ་རྗེར་བརྗོད།། 
དུས་གསུམ་བདུད་རྣམས་དེ་བཞིན་དུ།། 
མི་མཐུན་ཕྱོགས་ཀྱིས་མི་ཤིགས་པ།། 
བྱང་སེམས་རང་བཞིན་རྡོ་རྗེ་ནི།། 
སངས་རྒྱས་ཀུན་གྱི་བསྟན་པའི་ཚོགས།། 
དེ་ནས་སངས་རྒྱས་ཀུན་དང་ལྡན།། 
གསང་ཆེན་རྡོ་རྗེ་དེ་ལྟ་བུ།། 
ཕྱག་ན་རྟག་ཏུ་བསྣམས་པས་ན།། 
དེ་ནི་ཕྱག་ན་རྡོ་རྗེར་བརྗོད།། 
རྡོ་རྗེ་གཏུམ་པའི་དོན་ཅི་ཞིག།
རྡོ་རྗེ་གཏུམ་པོ་གནོད་སྦྱིན་ཆེ།། 
རྡོ་རྗེ་གནོད་སྦྱིན་ཤིན་ཏུ་བརྟན།། 
ང་རྒྱལ་ཉོན་མོངས་ཞགས་པ་ཟ།། 
བྱང་ཆུབ་སེམས་དཔའ་རང་བྱུང་བ།། 
ཅི་ཡི་ཕྱིར་ན་གཏུམ་པོར་བརྗོད།། 
གཏུམ་གདུག་དྲག་པོ་ཆེན་པོ་ནི།། 
རང་བྱུང་ང་ཉིད་ཁོ་ན་སྟེ།། 
སྲིད་པའི་ཞགས་པ་གཅོད་བྱེད་ཅིང་།། 
དྲག་པོའི་དོན་ནི་གཏུམ་པོ་ཡིན།། 
རྡོ་རྗེ་ཁྲོ་བོ་ཅི་ཡིན་བརྗོད།། 
གསོད་དང་སྐྲོད་པ་དྲག་པོ་སྟེ།། 
དེ་ནི་ཁྲོ་བོའི་དོན་དུ་བརྗོད།། 
ང་ནི་རྡོ་རྗེ་མེ་ལྟར་འབར།། 
ཉོན་མོངས་ཕྱོགས་རྣམས་སྲེག་བྱེད་ཡིན།། 
རྡོ་རྗེ་རྡོ་རྗེ་ཞེས་གསུངས་པ།། 
ཅི་ཕྱིར་རྡོ་རྗེར་བརྗོད་པར་བྱ།། 
སྲ་ཞིང་སྙིང་པོ་ཁོང་སྟོང་མེད།། 
གཅད་དང་གཞིག་པར་བྱ་བ་མིན།། 
བསྲེག་པར་བྱ་མིན་འཇིག་མེད་པས།། 
སྟོང་ཉིད་རྡོ་རྗེར་བརྗོད་པར་བྱ།། 
འགྲོ་དྲུག་འཁོར་ལོ་སྤོང་བྱེད་ཅིང་།། 
སྡིག་པ་དྲལ་བར་བྱེད་པ་ཡི།། 
བྱང་ཆུབ་སེམས་གང་དེ་རྡོ་རྗེ།། 
ཉོན་མོངས་ཐམས་ཅད་སེལ་བར་བྱེད།། 
རྡོ་རྗེ་འཆང་ཞེས་གསུངས་འདི་ཅི།། 
སངས་རྒྱས་ཀུན་གྱི་ཡེ་ཤེས་དང་།། 
བྱང་སེམས་བརྟན་པ་གང་ཡིན་པ།། 
དེ་ནི་རྒྱལ་པོ་རྡོ་རྗེ་འཛིན།། 
དེ་བཞིན་གཤེགས་པ་ཀུན་གྱི་བདག།
དེ་ཡི་རྡོ་རྗེ་ཇི་ལྟ་བུ།། 
རྟོག་པ་ཐམས་ཅད་དང་བྲལ་ཞིང་།། 
ཆོས་སུ་འཛིན་པ་རྣམས་སྤངས་པ།། 
ཆོས་རྣམས་ཀུན་གྱི་དེ་བཞིན་ཉིད།། 
སྟོང་པ་ཉིད་ནི་རྡོ་རྗེར་བརྗོད།། 
གཟུགས་སོགས་ཆོས་ཀྱི་རང་བཞིན་གང་།། 
འགྱུར་བ་མེད་པའི་དེ་བཞིན་ཉིད།། 
ཆོས་ཀྱི་དབྱིངས་ནི་བརྟན་པ་གང་།། 
དེ་ལྟ་བུ་ནི་འདི་རྡོ་རྗེ།། 
རྡོ་རྗེ་རིགས་ཀྱི་དོན་འདི་ཅི།། 
བདེན་ཞིང་དོན་ཡོད་དེ་བཞིན་ཉིད།། 
འགྱུར་བ་མེད་ཅིང་སྐྱེ་བ་མེད།། 
འགག་མེད་དེ་ཁོ་ན་ཉིད་གང་།། 
དེ་ལྟ་བུ་ནི་རྡོ་རྗེ་ཡིན།། 
དོན་ཡོད་འགྱུར་བ་མེད་པ་ཡི།། 
དེ་ལྟ་བུ་ཡི་རིགས་གྱུར་པ།། 
བྱང་ཆུབ་སེམས་དཔའི་རིགས་སུ་བརྗོད།། 
དེ་ནི་རྡོ་རྗེའི་རིགས་ཞེས་བྱ།། 
ཐོག་མ་ཐ་མ་མེད་པའི་ཆོས།། 
བྱང་ཆུབ་སེམས་དཔའ་ཞེས་སུ་བརྗོད།། 
བདེན་ཞིང་སླུ་བ་མེད་པ་ཡི།། 
བྱང་ཆུབ་སེམས་གང་དེ་རིགས་ཡིན།། 
རྡོ་རྗེ་འཆང་བ་རྣམས་ནི་དུ།། 
ཕྱོགས་རྣམས་ཐམས་ཅད་ཀུན་ཁྱབ་པའི།། 
བྱང་ཆུབ་སེམས་དཔའ་མཁས་པ་ནི།། 
ཆོས་དབྱིངས་དང་མཉམ་ཐུག་པ་མེད།། 
རྡོ་རྗེ་འཆང་རྣམས་དེ་སྙེད་དོ།། 
རྡོ་རྗེའི་རིགས་ཀུན་གང་གི་ཡིན།། 
ཆོས་ཀྱི་བདག་པོ་བླ་མེད་པ།། 
རྣམ་པར་སྣང་མཛད་རྫོགས་སངས་རྒྱས།། 
མགོན་དེས་ཡོངས་སུ་བཟུང་བ་དེའི།། 
དེ་ཡི་དཀྱིལ་འཁོར་ཡིན་གསུངས་བ།། 
སྟོན་པ་གང་ཞིག་འདི་རྣམས་སུའི།། 
རྗེས་སུ་སྟོན་པར་བྱེད་པ་གང་།། 
དེ་ཡི་སྤྱོད་ལམ་བྱ་བ་ཅི།། 
གསང་བ་ཀུན་དུ་བསྡུས་པས་གསུངས།། 
འདི་ཡི་སྟོན་པ་བྱང་ཆུབ་སེམས།། 
རྗེས་སུ་སྟོན་བྱེད་ཤེས་རབ་ཐབས།། 
ཕྱག་རྒྱ་རྣམས་ནི་སྤྱོད་ལམ་སྟེ།། 
སྔགས་རྣམས་དེ་ཡི་བྱ་བ་ཡིན།། 
རྡོ་རྗེ་འཆང་གི་རིགས་གང་ཡིན།། 
རྡོ་རྗེ་འཆང་བ་དེ་ཀུན་གྱི།། 
རིགས་ནི་བྱང་ཆུབ་སེམས་ཡིན་ཏེ།། 
བྱང་ཆུབ་སེམས་དཔའ་བརྟུལ་ཞུགས་བཟང་།། 
སངས་རྒྱས་ཀྱི་ཡང་དེ་ཉིད་ཡུལ།། 
ཆེན་པོ་གནས་གང་ཞིག་ན་གནས།། 
ཆོས་རྣམས་ཀུན་ལ་གནས་མེད་དེ།། 
རྩ་བ་མེད་སེམས་སྤྱོད་ཡུལ་ལོ།། 
ཆོས་རྣམས་ཐམས་ཅད་གཟུགས་ཅན་མིན།། 
ཆོས་ཀྱི་དབྱིངས་ཏེ་སྤྱོད་ཡུལ་མེད།། 
རིགས་ནི་རྣམ་པ་དུ་ཡིན་བརྗོད།། 
རྟག་དང་མི་འཁྲུགས་རིན་ཆེན་དབང་།། 
འོད་དཔག་མེད་པ་དངོས་གྲུབ་རྣམས།། 
རིགས་ནི་རྣམ་པ་བརྒྱར་གསུངས་ཏེ།། 
མདོ་རུ་བསྡུ་ན་རྣམ་པ་ལྔ།། 
སངས་རྒྱས་རྡོ་རྗེ་རིན་ཆེན་དང་།། 
ཆོས་དང་ལས་དང་རྣམ་པ་ལྔ།། 
ཅི་ཡི་ཕྱིར་ན་རིགས་སུ་བརྗོད།། 
མཆོག་དང་དམན་པའི་བྱེ་བྲག་གིས།། 
རིགས་ཞེས་བྱ་བ་དེ་རྣམས་གཉིས།། 
སེམས་ཅན་ལམ་ངན་ཞུགས་པ་ཡི།། 
རིགས་ནི་དམན་པ་ཡིན་པར་བརྗོད།། 
ལམ་ངན་འགྲོ་བ་སྤངས་ནས་ནི།། 
བྱང་ཆུབ་སེམས་ལ་འཇུག་པ་ཆོས།། 
དེ་བས་རྡོ་རྗེ་རིགས་བརྗོད་པ།། 
རིགས་དེ་ཡང་ནི་ལྔ་པ་ཡིན།། 
རིགས་བདག་རང་བཞིན་འདི་ཅི་ཞིག།
བྱང་ཆུབ་སེམས་ནི་རྒྱལ་པོ་ཆེ།། 
རྡོ་རྗེ་སེམས་དཔའ་འཇིགས་པ་མེད།། 
མགོན་པོ་ཆེན་པོ་རིགས་ཀྱི་བདག།
དེ་ནི་རིགས་ཀྱང་ལྔ་པ་ཡིན།། 
ཅི་ཡི་ཕྱིར་ན་སེམས་དཔར་བརྗོད།། 
སེམས་དཔའ་ཞེས་བྱ་རྣམ་གསུམ་སྟེ།། 
བྱིས་པ་དེ་བཞིན་མཁས་པ་དང་།། 
དེ་བཞིན་བྱང་ཆུབ་སེམས་དཔའ་དང་།། 
རྣམ་གསུམ་སེམས་དཔའ་བརྗོད་པར་བྱ།། 
ཡང་གསུངས་པ།
ཅི་ཡི་ཕྱིར་ན་སེམས་དཔའ་བརྗོད།། 
སེམས་དཔའ་ཅི་ཡིན་བྱིས་པ་བརྗོད།། 
སེམས་དཔའ་མཁས་པ་ཅི་ཡི་ཕྱིར།། 
བྱང་ཆུབ་སེམས་དཔའ་ཅི་ཡིན་བརྗོད།། 
གནས་གང་ཞིག་ཏུ་བརྗོད་བྱ་བ།། 
དེ་ནི་དེ་ཡི་སེམས་དཔར་བརྗོད།། 
ཆོས་སམ་ཡང་ན་ཆོས་མིན་དང་།། 
ལེགས་བྱས་ཉེས་པར་བྱས་པ་ལ།། 
མི་ཤེས་མུན་པས་བསྒྲིབས་གྱུར་ཅིང་།། 
ཆོས་ལ་ཉོན་མོངས་བདག་ཉིད་འཛིན།། 
དམན་ཞིང་གཏི་མུག་རིགས་ཅན་གྱུར།། 
དེ་ལྟ་བུ་ནི་བྱིས་པར་བརྗོད།། 
ཉོན་མོངས་ཀུན་ལ་ཆགས་པ་དང་།། 
དེ་བཞིན་སྲིད་པ་ངན་སོང་གསུམ།། 
མི་ཤེས་མུན་པ་ལ་ཆགས་པ།། 
དེ་འདིར་བྱིས་པར་བརྗོད་པར་བྱ།། 
སེམས་དཔའ་མཁས་པ་གང་ཞིག་ཡིན།། 
དྲི་མ་ལས་འདས་ཉོན་མོངས་སྤོང་།། 
རྣལ་འབྱོར་ལྡན་ཞིང་བརྟུལ་ཞུགས་ཆེ།། 
མི་ཤེས་ལིང་ཏོག་འཇོམས་བྱེད་པ།། 
དེ་ནི་སེམས་དཔའ་མཁས་པར་བརྗོད།། 
འདིར་ནི་བྱང་ཆུབ་སེམས་དཔའ་གང་།། 
ཆོས་ཀྱི་དེ་ཉིད་རྟོགས་གྱུར་ཅིང་།། 
འཁོར་བའི་གནས་ནས་སད་འགྱུར་ཏེ།། 
སེམས་ཅན་རྣམས་ནི་སད་བྱེད་པ།། 
དེ་ནི་བྱང་ཆུབ་སེམས་དཔར་བརྗོད།། 
རྫོགས་པའི་བྱང་ཆུབ་རྣམ་པ་དུ།། 
དེ་ལ་བྱང་ཆུབ་རྣམ་གསུམ་སྟེ།། 
དམན་དང་མཆོག་དང་བར་མའོ།། 
དམན་པ་ཉན་ཐོས་སེམས་ཡིན་ཏེ།། 
བར་མ་རང་རྒྱལ་བྱང་ཆུབ་བོ།། 
མཆོག་ནི་བྱང་ཆུབ་སེམས་ཡིན་ཏེ།། 
དེ་ནི་མི་འགྱུར་རྡོ་རྗེ་ཡིན།། 
སྐུ་གསུང་ཐུགས་རྣམས་གཞག་པ་གང་།། 
བྱང་ཆུབ་མཆོག་ཏུ་བརྗོད་པར་བྱ།། 
ཅི་ཕྱིར་རྡོ་རྗེ་སེམས་དཔའ་ཡིན།། 
བྱང་ཆུབ་མཆོག་གི་ཡེ་ཤེས་གང་།། 
དེ་ནི་རྡོ་རྗེ་ངེས་པར་བརྗོད།། 
ཡེ་ཤེས་རྡོ་རྗེ་ལས་བྱུང་བ།། 
དེ་ནི་རྡོ་རྗེ་སེམས་དཔར་བརྗོད།། 
རྡོ་རྗེ་འཆང་བ་ཀུན་གྱི་རྒྱལ།། 
ཅི་ཡི་ཕྱིར་ན་སེམས་དཔར་བརྗོད།། 
རྡོ་རྗེ་སེམས་དཔའ་མགོན་པོ་ཆེ།། 
དགའ་ཆེན་དེ་ནི་ཆགས་སམ་ཅི།། 
སེམས་ཅན་ཐམས་ཅད་དགྲོལ་བའི་ཕྱིར།། 
སེམས་ཅན་རྣམས་ལ་ཆགས་པ་སྟེ།། 
དེ་ནི་རྡོ་རྗེ་འཛིན་རྒྱལ་པོ།། 
རྡོ་རྗེ་སེམས་དཔའ་ཞེས་སུ་བསྒྲགས།། 
བྱང་ཆུབ་སེམས་ཀྱི་འབྲས་བུ་སྟེ།། 
སངས་རྒྱས་ཡེ་ཤེས་བླ་མེད་གང་།། 
དེ་ནི་རྡོ་རྗེ་སེམས་རང་བཞིན།། 
ཆོས་དང་ལོངས་སྤྱོད་སྤྲུལ་པའོ།། 
རྡོ་རྗེ་རྒྱལ་པོ་ཅི་ཡིན་བརྗོད།། 
རྡོ་རྗེ་རིགས་ཀུན་རྒྱལ་པོ་སྟེ།། 
རྡོ་རྗེ་ལྕགས་ཀྱུ་ཞེས་སུ་བརྗོད།། 
དགུག་དང་དབབ་པའི་རྡོ་རྗེ་ནི།། 
དེ་ནི་རྡོ་རྗེ་རྒྱལ་པོར་བརྗོད།། 
བསྡུ་བ་ཡི་ནི་དངོས་པོ་བཞི།། 
བཅོམ་ལྡན་འདས་ཀྱིས་གང་སྤྱད་པ།། 
སེམས་ཅན་དགུག་པའི་ཐབས་ཞེས་པ།། 
རྡོ་རྗེ་རྒྱལ་པོར་ཡང་དག་བྱུང་།། 
རྡོ་རྗེ་ཆགས་པ་འདི་དོན་ཅི།། 
སངས་རྒྱས་ཐམས་ཅད་མཉེས་བྱེད་པ།། 
རྗེས་སུ་ཆགས་པ་ཞེས་སུ་བརྗོད།། 
རྡོ་རྗེ་ཆགས་པ་བདུད་ཆེན་པོ།། 
དེ་ནི་རྡོ་རྗེ་ཆགས་པར་བརྗོད།། 
སེམས་ཅན་སྨིན་ཕྱིར་བཅོམ་ལྡན་ཀྱིས།། 
གང་ཚེ་བྱང་ཆུབ་སྤྱོད་པ་སྤྱད།། 
བྱང་ཆུབ་སྤྱོད་པ་རྗེས་ཆགས་པ།། 
རྡོ་རྗེ་ཆགས་པར་ཡང་དག་འབྱུང་།། 
རྡོ་རྗེ་ལེགས་པ་ཅི་ཡིན་བརྗོད།། 
སངས་རྒྱས་ཐམས་ཅད་མཉེས་བྱེད་ཅིང་།། 
ལེགས་སོ་ཞེས་བྱ་རབ་སྟེར་བྱེད།། 
བྱང་ཆུབ་སེམས་དཔའ་ཀུན་མགུ་བྱེད།། 
དེ་ནི་རྡོ་རྗེ་ལེགས་པར་བརྗོད།། 
སེམས་ཅན་དག་པ་མགུ་བྱེད་ཅིང་།། 
རྡོ་རྗེ་འཆང་རྣམས་སྒྲུབ་པར་བྱེད།། 
སེམས་ཅན་མཁས་རྣམས་དགའ་བྱེད་ཅིང་།། 
གསང་བ་འཛིན་པ་རངས་པར་བྱེད།། 
ཆོས་དང་ལོངས་སྤྱོད་རྫོགས་སྐུའི་ཕྱིར།། 
བཅོམ་ལྡན་འདས་འདི་ཆོས་རྣམ་དྲུག།
གང་གི་ཚེ་ནི་སྔོན་བསྒྲུབས་པ།། 
རྡོ་རྗེ་ལེགས་པར་ཡང་དག་བྱུང་།། 
རྡོ་རྗེ་རིན་ཆེན་ཅི་ཡི་ཕྱིར།། 
བྱང་ཆུབ་སེམས་དཔའི་སྦྱིན་པ་གང་།། 
མཁའ་མཉམ་རིན་ཆེན་ལྟ་བུ་སྟེ།། 
རྡོ་རྗེ་རིན་ཆེན་སྐལ་བ་ཆེ།། 
དེ་ནི་རྡོ་རྗེ་རིན་ཆེན་བརྗོད།། 
སེམས་དཔའ་ཆེན་པོའི་དབང་བསྐུར་ཏེ།། 
སེམས་ཅན་ཀུན་གྱི་དབང་བསྐུར་བ།། 
བྱང་ཆུབ་སྙིང་པོའི་དབང་བསྐུར་གྱིས།། 
རྒྱལ་བའི་སྲས་རྣམས་འཛིན་པར་བྱེད།། 
སངས་རྒྱས་ཀུན་གྱི་སྦྱིན་པ་གང་།། 
མཁའ་མཚུངས་རྡོ་རྗེ་ཡང་དག་བྱུང་།། 
དེ་ནི་རིན་ཆེན་དོན་ཡོད་དེ།། 
དེ་ནི་རྡོ་རྗེ་རིན་ཆེན་བརྗོད།། 
རྡོ་རྗེ་གཟི་བརྗིད་ཅི་ཡིན་བརྗོད།། 
མ་རིག་ལིང་ཏོག་འཁོར་བ་ཡི།། 
མི་ཤེས་མུན་པ་འཇོམས་བྱེད་ཅིང་།། 
ཐར་བའི་སྣང་བ་གཟི་བརྗིད་ཆེ།། 
དེ་ནི་རྡོ་རྗེ་གཟི་བརྗིད་བརྗོད།། 
ཅི་ཕྱིར་རྡོ་རྗེ་རྒྱལ་མཚན་ཡིན།། 
རྒྱལ་མཚན་སངས་རྒྱས་ཀུན་རང་བཞིན།། 
ཐར་པའི་ལམ་འགྲོ་རྒྱལ་མཚན་ཏེ།། 
ཆོས་ཀྱི་རྒྱལ་མཚན་རྒྱལ་མཚན་ཆེ།། 
དེ་ནི་རྡོ་རྗེ་རྒྱལ་མཚན་བརྗོད།། 
རྡོ་རྗེ་བཞད་པ་ཅི་ཡིན་བརྗོད།། 
རྣལ་འབྱོར་ཆེན་པོ་རྡོ་རྗེ་བཞད།། 
སངས་རྒྱས་ཐམས་ཅད་བཞད་བྱེད་ཅིང་།། 
བྱང་ཆུབ་སེམས་དཔའ་ཀུན་དབུགས་འབྱིན།། 
དེ་ནི་རྡོ་རྗེ་བཞད་པར་བརྗོད།། 
ཅི་ཡི་ཕྱིར་ན་རྡོ་རྗེ་ཆོས།། 
རྣལ་འབྱོར་ཆེན་པོ་སངས་རྒྱས་ཆོས།། 
སངས་རྒྱས་སེམས་ཅན་རྟོགས་བྱེད་པ།། 
དག་པ་དེ་བཞིན་གཤེགས་སྙིང་པོ།། 
དེ་ནི་རྡོ་རྗེ་ཆོས་སུ་བརྗོད།། 
རྡོ་རྗེ་རྣོན་པོ་ཅི་ཡིན་བརྗོད།། 
ཤེས་རབ་རྣོན་པོ་ཡེ་ཤེས་ཆེ།། 
ཤིན་ཏུ་སྡུག་པའི་ཉོན་མོངས་གཅོད།། 
ཤེས་བྱའི་སྒྲིབ་པའང་གཅོད་པས་ན།། 
དེ་ནི་རྡོ་རྗེ་རྣོན་པོར་བརྗོད།། 
རྡོ་རྗེ་རྒྱུ་ཡི་དོན་ཅི་ཞིག།
འཁོར་ལོ་སངས་རྒྱས་གར་བྱེད་པས།། 
ཆོས་ཀྱི་འཁོར་ལོ་ཤིན་ཏུ་བརྟེན།། 
དམ་ཆོས་རོ་ཡི་བཅུད་ལས་བྱུང་།། 
དེ་ནི་རྡོ་རྗེ་རྒྱུ་ཞེས་བྱ།། 
རྡོ་རྗེ་སྨྲ་བ་ཅི་ཡིན་བརྗོད།། 
སངས་རྒྱས་ཀུན་གྱི་ཆོས་ཆེན་པོ།། 
མཁའ་མཚུངས་ཚིག་དང་བྲལ་བ་སྟེ།། 
ཚིག་མེ་ཚིག་ལས་ཡང་དག་བྱུང་།། 
དེ་ནི་རྡོ་རྗེ་སྨྲ་བར་བརྗོད།། 
ཅི་ཡི་ཕྱིར་ན་རྡོ་རྗེ་ལས།། 
སེམས་ཅན་སྨིན་དང་གྲོལ་བ་ཡི།། 
སངས་རྒྱས་ཀུན་གྱི་ལས་གང་དང་།། 
སངས་རྒྱས་ལས་ནི་བདག་མེད་པ།། 
དེ་ནི་རྡོ་རྗེ་ལས་ཞེས་བྱ།། 
རྡོ་རྗེ་སྲུང་བ་ཅི་ཡིན་བརྗོད།། 
བྱང་ཆུབ་སེམས་དཔའི་སྲུང་བ་སྟེ།། 
ཐེག་པ་དམན་པ་སྤོང་བྱེད་ཅིང་།། 
རྩེ་མོ་ནས་ལྟུང་སྲུང་བྱེད་པ།། 
དེ་ནི་རྡོ་རྗེ་སྲུང་བར་བརྗོད།། 
རྡོ་རྗེ་གནོད་སྦྱིན་འདི་དོན་ཅི།། 
སྡིག་པ་ཐམས་ཅད་ཟད་བྱེད་ཅིང་།། 
ཉོན་མོངས་ཐམས་ཅད་ངེས་པར་གཅོད།། 
སྲིད་པ་ཟ་བྱེད་གནོད་སྦྱིན་ཆེ།། 
དེ་ནི་རྡོ་རྗེ་གནོད་སྦྱིན་བརྗོད།། 
རྡོ་རྗེ་ཁུ་ཚུར་ཅི་ཡིན་བརྗོད།། 
བདེན་ཞིང་གཞན་མིན་དེ་བཞིན་ཉིད།། 
འགྱུར་མེད་དེ་ཁོ་ན་ཉིད་གང་།། 
སངས་རྒྱས་དེ་བཞིན་ཉིད་ཡེ་ཤེས།། 
དེ་ནི་རྡོ་རྗེ་ཁུ་ཚུར་བརྗོད།། 
སྔོན་དུ་བྱང་ཆུབ་སེམས་འགྱུར་གང་།། 
རྡོ་རྗེ་སེམས་དཔའ་ཡང་དག་བྱུང་།། 
བསྡུ་བའི་དངོས་པོ་བཞི་པོ་ནི།། 
རྡོ་རྗེ་རྒྱལ་པོར་ཡང་དག་བྱུང་།། 
སེམས་ཅན་སྨིན་བྱེད་ཆགས་པའོ།། 
བྱང་ཆུབ་སྤྱོད་པ་ལེགས་པ་སྟེ།། 
དེ་ཉིད་ཅེས་བྱ་དམ་ཚིག་ཆེ།། 
བྱང་ཆུབ་སེམས་ལས་ཡང་དག་བྱུང་།། 
སྔོན་གྱི་སྦྱིན་པའི་སྤྱོད་གྱུར་གང་།། 
དེ་ནི་རྡོ་རྗེ་རིན་ཆེན་བརྗོད།། 
སེམས་ཅན་ཀུན་ལ་མི་འཇིགས་སྦྱིན།། 
དེ་ནི་རྡོ་རྗེ་གཟི་བརྗིད་བརྗོད།། 
འབྱུང་པོ་ཀུན་ལ་བྱམས་པ་ནི།། 
རྡོ་རྗེ་རྒྱལ་མཚན་ཡང་དག་བྱུང་།། 
ཆོས་ཀྱི་སྦྱིན་པ་བཞད་པ་སྟེ།། 
དབང་བསྐུར་བཞི་པོར་བསྟན་པ་ཡིན།། 
རྫོགས་སངས་རྒྱས་ཀྱི་ཏིང་འཛིན་གང་།། 
རྡོ་རྗེ་ཆོས་ནི་དེ་ལས་བྱུང་།། 
ཉོན་མོངས་གཅོད་བྱེད་རྡོ་རྗེ་ཆེ།། 
རྡོ་རྗེ་རྣོན་པོར་ཡང་དག་བྱུང་།། 
མངོན་ཤེས་དང་ནི་མཐུ་ལ་སོགས།། 
དེ་ནི་རྡོ་རྗེ་རྒྱུ་རུ་བརྗོད།། 
གསུངས་ལ་སོགས་པ་གྲུབ་པ་ནི།། 
རྡོ་རྗེ་སྨྲ་བར་ཡང་དག་བྱུང་།། 
ཡེ་ཤེས་ཆེན་པོ་ཆོས་ཆེན་པོ།། 
དམ་ཚིག་ཅེས་བྱའི་དགའ་ཆེན་པོ།། 
ཡེ་ཤེས་མངོན་པར་རྟོགས་ཏེ་དག།
རྡོ་རྗེ་ཆོས་ལས་ཡང་དག་བྱུང་།། 
བརྩོན་འགྲུས་ཕ་རོལ་ཕྱིན་རྒྱལ་པོ།། 
རྡོ་རྗེ་ལས་སུ་ཡང་དག་བྱུང་།། 
ཐེག་པ་དམན་པ་སྤོང་བྱེད་པ།། 
དེ་ཕྱིར་རྡོ་རྗེ་སྲུང་བར་བརྗོད།། 
ཉོན་མོངས་སྲིད་པའི་གདོན་ཆེན་པོ།། 
རྡོ་རྗེ་གནོད་སྦྱིན་ཡང་དག་བྱུང་།། 
དེ་ཉིད་ཡེ་ཤེས་མངོན་བྱང་ཆུབ།། 
དེ་ཉིད་རྡོ་རྗེ་ཁུ་ཚུར་བརྗོད།། 
ལས་ཀྱི་དམ་ཚིག་བཞི་པོ་སྟེ།། 
ལས་ཀྱི་སེམས་དཔའ་བདག་ཉིད་ཆེ།། 
ལས་ཀྱི་འཁོར་ལོ་ལས་བྱུང་བའི།། 
རྡོ་རྗེ་ལས་ནི་དེ་ལས་བྱུང་།། 
གཞན་ཡང་བྱང་ཆུབ་སེམས་ནི་བསྐྱེད་པ་ལས།། 
རྡོ་རྗེ་སེམས་དཔའ་ཡང་དག་བྱུང་།། 
རྡོ་རྗེ་རང་བཞིན་སེམས་དེ་ཡང་།། 
རྣམ་པ་བཞི་རུ་བྱུང་བ་སྟེ།། 
སྒྲོལ་བ་དང་ནི་གྲོལ་བ་དང་།། 
དབུགས་འབྱིན་མྱ་ངན་འདས་འགོད་བྱེད།། 
སེམས་དཔའ་རྒྱལ་པོ་ཆགས་པ་ཆེ།། 
རྡོ་རྗེ་ལེགས་པར་ཡང་དག་བྱུང་།། 
བསོད་ནམས་ཡེ་ཤེས་ཚོགས་ཉིད་ལས།། 
རྡོ་རྗེ་རིན་ཆེན་རབ་ཏུ་བསྒྲགས།། 
བསོད་ནམས་རང་བཞིན་རིན་ཆེན་དེ།། 
རྣམ་བཞི་ཇི་སྐད་བཤད་པ་བཞིན།། 
ཡེ་ཤེས་ཀྱི་ནི་ཚོགས་བརྗོད་པ།། 
དེ་ནི་རྡོ་རྗེ་ཆོས་ཞེས་བྱ།། 
ཡེ་ཤེས་རང་བཞིན་ཆོས་དེ་ཡང་།། 
རྣམ་པ་བཞིར་ནི་ཡང་དག་བྱུང་།། 
བརྩོན་འགྲུས་ཕ་རོལ་ཕྱིན་པ་ཉིད།། 
དེ་ནི་རྡོ་རྗེ་ལས་སུ་བརྗོད།། 
བརྩོན་འགྲུས་རང་བཞིན་ལས་དེ་ཡང་།། 
རྣམ་པ་བཞིར་ནི་ཡང་དག་བྱུང་།། 
རྩོམ་དང་སྦྱོར་བ་ཞེས་བྱ་དང་།། 
སོ་སོར་རྟོག་དང་སྒྲུབ་པ་སྟེ།། 
བརྩོན་འགྲུས་དེ་བཞིན་ལས་བཞི་པོ།། 
དེ་ལས་མཐར་གྱིས་བྱུང་བ་ཡིན།། 
སེམས་དཔའ་འདི་རྣམས་གང་ལས་བྱུང་།། 
རྡོ་རྗེ་སེམས་སོགས་དེ་བཞིན་དུ།། 
བྱང་ཆུབ་སེམས་ལས་ཡང་དག་བྱུང་།། 
ཕ་རོལ་ཕྱིན་དྲུག་སྤྱོད་པ་ལས།། 
རྡོ་རྗེ་ཅན་རྣམས་བྱུང་བར་འདོད།། 
དེ་བཞིན་ཕ་དང་མ་ནི་གང་།། 
མ་ནི་ཤེས་རབ་ཕ་རོལ་ཕྱིན།། 
ཕ་ནི་ཐབས་ལ་མཁས་པ་སྟེ།། 
པདྨ་ལས་ནི་སངས་རྒྱས་སྲས།། 
རྡོ་རྗེ་ཅན་རྣམས་གང་ལས་བྱུང་།། 
རྡོ་རྗེ་རྒྱལ་པོ་དེ་བཞིན་ཆགས།། 
རྡོ་རྗེ་རིན་ཆེན་རྒྱལ་མཚན་དང་།། 
རྡོ་རྗེ་ཆོས་དང་དེ་བཞིན་རྣོ།། 
དེ་རྣམས་ཤེས་རབ་གཙོ་བོར་བསྟན།། 
རྡོ་རྗེ་སེམས་དཔའ་རྡོ་རྗེ་ལེགས།། 
གཟི་བརྗིད་དེ་བཞིན་བཞད་པ་ཉིད།། 
རྒྱུ་དང་སྨྲ་བ་སེམས་དཔའ་ཆེ།། 
དེ་རྣམས་ཐབས་ལས་བྱུང་བ་ཡིན།། 
རྡོ་རྗེ་ལས་དང་རྡོ་རྗེ་བསྲུང་།། 
གནོད་སྦྱིན་དེ་བཞིན་ཁུ་ཚུར་ཉིད།། 
ཤེས་རབ་ཐབས་སུ་གྲགས་པ་སྟེ།། 
བརྟན་པ་ཆེན་པོ་ཚོགས་སུ་བཤད།། 
རྡོ་རྗེའི་རིགས་རྣམས་ཀུན་གྱི་གཙོ།། 
རྡོ་རྗེ་ལྕགས་ཀྱུ་མ་རུ་བཤད།། 
རྡོ་རྗེ་རིན་ཆེན་མཆོག་གྱུར་པ།། 
རྡོ་རྗེ་སེམས་དཔའ་དེ་བཞིན་ཕ།། 
ཕ་ནི་རྡོ་རྗེ་རྒྱལ་པོ་རྒྱུ།། 
མ་ནི་རྡོ་རྗེ་རྣོན་པོ་སྟེ།། 
པདྨའི་རིགས་ཆེན་བཟང་པོ་ཡི།། 
པད་འཛིན་གང་ལས་བྱུང་བའོ།། 
རྡོ་རྗེ་གཟི་བརྗིད་རིན་ཆེན་པ།། 
རྒྱལ་མཚན་མ་ནི་ཡིན་པར་བསྟན།། 
ནོར་བུ་རིན་ཆེན་བཟང་པོ་ཡི།། 
རིན་ཆེན་གང་ལས་བྱུང་བའོ།། 
ཕ་ནི་རྒྱལ་པོ་རྡོ་རྗེ་ལས།། 
མ་ནི་གནོད་སྦྱིན་སྲུང་བ་སྟེ།། 
ལས་ཀྱི་རིགས་ཅན་བཟང་པོ་ཡི།། 
ལས་རྣམས་གང་ལས་བྱུང་བའོ།། 
དང་པོ་གང་ཞིག་ཅི་ཞེ་ན།། 
དངོས་ཀུན་དང་པོ་ས་བོན་ཏེ།། 
རྡོ་རྗེ་ཅན་ཀུན་དང་པོ་སེམས།། 
འདུན་དང་དྲན་དང་ཏིང་ངེ་འཛིན།། 
རིགས་རྣམས་ཀུན་གྱི་དང་པོར་བཤད།། 
ཡང་གླེང་གཞི་ཅི་ཡིན་ཞེ་ན།། 
རིགས་བཞི་ལས་ནི་ཡང་དག་བྱུང་།། 
ཚངས་བའི་གནས་ཆེན་དང་ལྡན་པའི།། 
སྙིང་རྗེའི་བདག་ཉིད་ཅན་རྣམས་ཀྱི།། 
སྙིང་རྗེ་ཆེན་པོ་གླེང་གཞི་ཡིན།། 
དམིགས་པ་གང་ཞིག་ཡིན་ཞེ་ན།། 
རྟོག་པ་མེད་ཅིང་དམིགས་པ་མེད།། 
དང་པོར་བྱང་ཆུབ་སེམས་བྱུང་བའི།། 
ཕ་རོལ་ཕྱིན་པ་མཆོག་དྲུག་ནི།། 
དེ་ཡི་དམིགས་པ་ཡིན་པར་བཤད།། 
རྐྱེན་གང་ཞེ་ན།
རྟག་ཏུ་སྲིད་གསུམ་མངོན་དགའ་བ།། 
སེམས་ཅན་སྡུག་བསྔལ་གྱུར་བལྟས་ནས།། 
སྙིང་རྗེ་དང་ནི་ལྡན་པ་ཡི།། 
བྱང་ཆུབ་སེམས་ཀྱིས་བསྐུལ་བའོ།། 
གསང་བ་འདི་ནི་གང་དུ་བྱུང་།། 
འོག་མིན་སྟུག་པོ་ཉམས་དགའ་ཞིང་།། 
སྟུག་པོའི་ཞིང་ཁམས་འཇིགས་མེད་པ།། 
དེ་ནས་སངས་རྒྱས་རྣམས་ཀྱི་ཆོས།། 
རྫོགས་པར་ལོངས་སྤྱོད་ཚུལ་འདི་བྱུང་།། 
ཁྱབ་བདག་འདི་རྣམས་གང་ནས་བྱུང་།། 
རྡོ་རྗེ་རིན་ཆེན་མཆོག་ཆེན་གྱི།། 
གཞལ་ཡས་ཁང་པ་ཡིད་འོང་ཞིང་།། 
སངས་རྒྱས་རྣམས་ཀྱི་ཆོས་ལྡན་པ།། 
དེ་ནས་ཁྱབ་བདག་འདི་རྣམས་བྱུང་།། 
ཐོག་མ་ཐ་མ་མེད་འདི་ཅི།། 
གསང་བའི་དབང་ཕྱུག་ཆེན་པོ་གསུང་།། 
སེམས་ཅན་ཀུན་གྱི་ཤེས་པ་དང་།། 
དེ་བཞིན་གཤེགས་པའི་སྙིང་པོ་དང་།། 
ཆོས་དབྱིངས་རྡོ་རྗེ་ཆེན་པོ་སྟེ།། 
ཐོག་མ་ཐ་མ་མེད་པར་བཤད།། 
རབ་ཏུ་དགའ་བ་ཉིད་འདི་ཅི།། 
བདེ་ཆེན་རབ་ཏུ་གྲུབ་བྱའི་ཕྱིར།། 
སངས་རྒྱས་བྱང་ཆུབ་བླ་ན་མེད།། 
རྡོ་རྗེ་སེམས་དཔའ་རྒྱལ་པོ་ཆེ།། 
རབ་ཏུ་དགའ་བ་ཉིད་ཅེས་བཤད།། 
རབ་བཟང་ཉིད་ནི་ཇི་ལྟ་བུ།། 
དངོས་པོ་ཀུན་མཆོག་རྡོ་རྗེ་ནི།། 
བྱང་ཆུབ་ཀྱི་ནི་སེམས་ཞེས་བརྗོད།། 
སངས་རྒྱས་སྐྱེད་བྱེད་བཟང་པོ་ཡི།། 
རྡོ་རྗེ་རབ་བཟང་ཉིད་ཅེས་བཤད།། 
རྡོ་རྗེ་སྙིང་བདག་ཇི་ལྟ་བུ།། 
གདུལ་བྱ་འཕགས་པའི་སྐྱེས་མཆོག་ཉིད།། 
དེ་ནི་རྡོ་རྗེ་སྙིང་པོར་བརྗོད།། 
དེ་རྣམས་བདག་པོ་རྒྱལ་པོ་ནི།། 
རྡོ་རྗེ་སྙིང་པོ་བདག་པོར་བཤད།། 
ཅི་ཡི་ཕྱིར་ན་ཀུན་དུ་བཟང་།། 
བྱང་ཆུབ་སེམས་དཔའི་གནས་ལྡན་པའི།། 
འགྲོ་བ་སྲིད་པའི་སྐྱེ་གནས་གང་།། 
དེ་ཀུན་རྟག་ཏུ་བཟང་བས་ན།། 
ཀུན་དུ་བཟང་པོར་བརྗོད་པར་བྱ།། 
རྡོ་རྗེ་རྡོ་རྗེ་འཆང་བ་གང་།། 
བྱང་ཆུབ་སེམས་གང་དེ་རྡོ་རྗེ།། 
རྡོ་རྗེ་གང་དེ་རྡོ་རྗེ་འཆང་།། 
རྡོ་རྗེ་སེམས་དཔའ་རྒྱལ་པོ་ཆེ།། 
རྡོ་རྗེ་རྡོ་རྗེ་འཆང་བར་བརྗོད།། 
དང་པོའི་རིགས་ནི་ཇི་ལྟར་བྱུང་།། 
སངས་རྒྱས་ཀུན་གྱི་བྱང་ཆུབ་ཀྱིས།། 
གྲགས་ཆེན་རྫོགས་པར་བྱང་ཆུབ་པ།། 
དེ་ནི་དང་པོའི་རིགས་བྱུང་སྟེ།། 
དེ་ཁོ་ན་ཉིད་རིགས་ལས་སོ།། 
ཡང་ན་རབ་ཏུ་མཁས་པ་རྣམས།། 
བསྐལ་པ་གྲངས་མེད་འདས་ནས་ནི།། 
རབ་ཏུ་དགའ་བའི་ས་ཐོབ་གང་།། 
དེ་ནི་དང་པོའི་རིགས་བྱུང་ཡིན།། 
ཆོས་ཀུན་སྐྱེ་བ་མེད་པ་དང་།། 
འབྱུང་བ་ཇི་ལྟར་རུང་བར་འགྱུར།། 
དེ་ཉིད་རྟོགས་ཤིང་ཤེས་པ་ཡིས།། 
ཆོས་རྣམས་ཐམས་ཅད་རྟོག་པ་མེད།། 
ཆོས་དང་གང་ཟག་བདག་མེད་ལས།། 
རིགས་དེ་བྱུང་བ་ཉིད་དུ་འདོད།། 
ཆོས་རྣམས་འགའ་ཡང་སྐྱེ་བ་མེད།། 
ཆོས་རྣམས་འགག་པར་འགྱུར་བ་མེད།། 
རྣམ་པར་རྟོག་པ་ཉེར་ཞི་གང་།། 
དེ་ཉིད་སངས་རྒྱས་རིགས་ཆེན་ཡིན།། 
བྱང་ཆུབ་སེམས་དཔའ་ཅི་ཡིན་བརྗོད།། 
ཆོས་རྣམས་ཐམས་ཅད་རྟོགས་པ་དང་།། 
འཁོར་བའི་གནས་ལས་སད་གྱུར་ཅིང་།། 
སེམས་ཅན་རྣམས་ཀྱིས་རྟོགས་བྱེད་པ།། 
དེ་ནི་བྱང་ཆུབ་སེམས་དཔར་བརྗོད།། 
ཅི་ཕྱིར་སངས་རྒྱས་བརྗོད་པར་བྱ།། 
དེ་བཞིན་ཉིད་བདེན་ཤིན་ཏུ་བརྟན།། 
དེ་ཁོ་ན་ཉིད་གང་རྟོགས་ནས།། 
ཆོས་ཀུན་རྟོགས་པ་ཞེས་བྱ་གང་།། 
དེ་ནི་རྟོགས་པས་སངས་རྒྱས་བརྗོད།། 
དེ་བཞིན་གཤེགས་པ་ཅི་ཡིན་བརྗོད།། 
ཆོས་ཀྱི་དེ་ཉིད་ཡང་དག་གནས།། 
སླར་ཡང་གཞན་དུ་མི་འགྱུར་ཞིང་།། 
དེ་ཉིད་ལམ་ནི་སྟོན་བྱེད་པ།། 
དེ་ནི་དེ་བཞིན་གཤེགས་ཞེས་བྱ།། 
བཅོམ་ལྡན་འདས་ནི་ཅི་ཡིན་བརྗོད།། 
ལས་དང་ཉོན་མོངས་དེ་བཞིན་སྐྱེ།། 
དེ་བཞིན་ཉོན་མོངས་ཤེས་བྱའི་སྒྲིབ།། 
མི་མཐུན་ཕྱོགས་ཀྱི་ཆོས་རྣམས་གང་།། 
དེ་བཅོམ་པས་ན་བཅོམ་ལྡན་བརྗོད།། 
དེ་ཡི་བཅོམ་པ་ཅི་ཡིན་བརྗོད།། 
བཅོམ་ལྡན་དེ་བཞིན་བཅོམ་པར་བརྗོད།། 
འདོད་པའི་འདོད་ཆགས་གཅོད་བྱེད་ཅིང་།། 
ཉོན་མོངས་འཇོམས་ཤིང་ཕམ་བྱེད་པ།། 
དེ་ནི་དེ་ཡི་བཅོམ་པར་བརྗོད།། 
དེ་བཞིན་སྟོན་པའི་སྟོན་པ་ཅི།། 
ཉོན་མོངས་བདུད་སོགས་གཅོད་བྱེད་ཅིང་།། 
སྐྱེ་དགུ་མ་ལུས་ཐབས་ཆེན་གྱིས།། 
ངན་འགྲོ་སྲིད་ལས་སྐྱོབ་བྱེད་པ།། 
སྟོན་པའི་སྟོན་པར་བརྗོད་པ་ཡིན།། 
ཅི་ཡི་ཕྱིར་ན་ཡེ་ཤེས་བརྗོད།། 
དེ་ཉིད་ཤེས་པས་ཡེ་ཤེས་ཏེ།། 
སླར་ཡང་ཆོས་སུ་རྟོག་པ་མིན།། 
རྟག་དང་ཆད་པ་སྤོང་བྱེད་ཅིང་།། 
འཆི་མེད་དེ་བཞིན་ཡེ་ཤེས་ནི།། 
ཤེས་རབ་ཡེ་ཤེས་ཅི་ཡིན་བརྗོད།། 
རྣམ་པ་མང་པོ་ཤེས་བྱེད་ཅིང་།། 
རྟོགས་པས་སྡུག་བསྔལ་ལས་གྲོལ་བྱེད།། 
ཀུན་ནས་ཉོན་མོངས་ཆོས་སྤོང་པ།། 
ཤེས་རབ་ཡེ་ཤེས་ཞེས་སུ་བརྗོད།། 
ཅི་ཕྱིར་ཤེས་རབ་བརྗོད་པར་བྱ།། 
རབ་སྦྱོར་སྦྱོར་བ་ཤེས་འགྱུར་ཞིང་།། 
ཁྱད་པར་དུ་ནི་རྟོགས་པར་བྱེད།། 
བདེན་པ་དེ་བཞིན་ཉིད་ཤེས་པའི།། 
ཤེས་རབ་ཤེས་རབ་ཤེས་སུ་བཤད།། 
ཤེས་རབ་ཕ་རོལ་ཕྱིན་དོན་ཅི།། 
ཉན་ཐོས་རང་རྒྱལ་ཕྱི་རོལ་གྱི།། 
ཤེས་རབ་ལས་ནི་བླ་མར་བརྗོད།། 
དེ་བཞིན་ཉིད་གཞོལ་ཕ་རོལ་ཕྱིན།། 
ཤེས་རབ་ཕ་རོལ་ཕྱིན་ཞེས་བཤད།། 
ཚུལ་ཞེས་བྱ་དོན་ཅི་ཡིན་བརྗོད།། 
ན་ནི་དགག་པའི་དོན་ཆེན་ཏེ།། 
དངོས་མེད་དངོས་པོ་མེད་མིན་པས།། 
གང་དུ་དྲི་མ་མེད་གྱུར་པ།། 
དེ་ནི་དེ་ཡི་ཚུལ་དུ་བརྗོད།། 
ཏིང་འཛིན་དོན་འདི་ཅི་ཡིན་བརྗོད།། 
ཆོས་ཀུན་དངོས་པོ་མེད་ཅེས་པའི།། 
མཉམ་པ་ཉིད་དུ་རབ་གནས་པའི།། 
ཤེས་རབ་ཅན་གྱིས་ལྷག་པར་བསྟེན།། 
སེམས་ལ་དམིགས་པར་བརྗོད་པར་བྱ།། 
ཅི་ཡི་ཕྱིར་ན་བསམ་གཏན་བརྗོད།། 
སྡུག་བསྔལ་ཐམས་ཅད་སྤོང་བྱེད་ཅིང་།། 
ཉོན་མོངས་དྲ་བ་རབ་འཇོམས་པའི།། 
ཤེས་རབ་བཅས་པར་སེམས་པ་ནི།། 
སྲིད་པ་འཇོམས་པར་བྱེད་པའི་མཆོག།
རྣལ་འབྱོར་དོན་ནི་ཅི་ཡིན་བརྗོད།། 
ཆོས་རྒྱ་ཆེན་པོ་དམ་པ་དང་།། 
ཟབ་མོའི་མཆོག་ཏུ་གྱུར་པ་དེས།། 
ཀུན་ཤེས་ཀུན་རིག་ལྡན་འབྱོར་པའི།། 
རྣལ་འབྱོར་དུ་ནི་བརྗོད་པར་བྱ།། 
རྣལ་འབྱོར་པ་ནི་ཅི་ཡིན་བརྗོད།། 
ཤེས་རབ་ཀྱི་ན་དེས་སེམས་པ།། 
རྣལ་འབྱོར་རྣལ་འབྱོར་དོན་སེམས་ཤིང་།། 
སེམས་ཅན་ཀུན་གྱི་དོན་སེམས་གང་།། 
དེ་ནི་རྣལ་འབྱོར་པ་དོན་བརྗོད།། 
ང་ནི་ཀུན་གྱི་རྒྱལ་པོ་ཆེ།། 
ཐམས་ཅད་རིག་ཅིང་ཐམས་ཅད་སྟེར།། 
རྡོ་རྗེ་འཆང་ཆེན་དང་པོ་སྟེ།། 
བདེ་བ་ཡི་ནི་རྒྱུ་འདི་ཡིས།། 
དེ་བཞིན་ང་ནི་འཇིག་རྟེན་གསུམ།། 
ཁམས་གསུམ་རྣལ་འབྱོར་རིག་པའི་མཆོག།
དེ་བཞིན་འཁོར་བ་མྱ་ངན་འདས།། 
བདེ་འགྲོ་དང་ནི་ངན་འགྲོ་དང་།། 
འདོད་པ་ལྔ་ལ་ལོངས་སྤྱོད་ཡི་ན།། 
སྲིད་གསུམ་འདི་ཡི་དོན་ཅི་ཞིག།
སེམས་ཅན་ཀུན་གྱི་སེམས་གང་ཡིན།། 
སྲིད་པ་གསུམ་དུ་བརྗོད་པར་བྱ།། 
འདོད་དང་གཟུགས་དང་གཟུགས་མེད་ལས།། 
འདི་ལྟར་ཐམས་ཅད་རིག་པ་མཆོག།
བདག་མེད་བྱེད་པ་པོ་ཡང་མེད།། 
ཆོས་ཀྱང་ཡོད་པ་མ་ཡིན་ཏེ།། 
དགེ་དང་མི་དགེ་བྱེད་པ་ཡི།། 
བག་ཆགས་ཀྱིས་ནི་ཀུན་དུ་བསྒྲིབས།། 
ཆོས་ནི་ཐོག་མེད་དུས་ཅན་ཏེ།། 
བྱེད་པ་པོ་ནི་ཡོད་མ་ཡིན།། 
རྟོག་པས་ཉམས་པའི་སེམས་ལྡན་པས།། 
རྒྱུ་དང་འབྲས་བུར་མཐོང་བར་འགྱུར།། 
ཀུན་གཞི་ས་བོན་ཐམས་ཅད་པ།། 
དེ་ནི་ཆོས་ཀུན་སྐྱེད་པར་བྱེད།། 
བསྒོས་ཤིང་བག་ཆགས་དང་ལྡན་པ།། 
དེ་ནི་སྲིད་པ་གསུམ་ཞེས་བྱ།། 
འདོད་པའི་ལས་སྐྱེས་ཁམས་གསུམ་གྱི།། 
རྒྱུར་ནི་ཀུན་གཞི་དེ་ཉིད་སྣང་།། 
གཟུགས་དང་གཟུགས་མེད་འགྲོ་བ་ཡི།། 
ཆོས་རྣམས་ཀུན་གྱི་གནས་ཀྱང་ཡིན།། 
ཆོས་ཀུན་རྣམ་པར་དག་པའི་ཕྱིར།། 
ཉེས་པ་ཀུན་དང་བྲལ་བ་སྟེ།། 
ཐོག་མ་མེད་འབྱུང་ཆོས་སྙིང་པོ།། 
བློ་བུར་དྲི་མས་ཉོན་མོངས་འགྱུར།། 
ང་ནི་ཁོ་ན་ཆོས་ཆེན་པོ།། 
ང་ནི་ཆོས་ཀྱི་སྙིང་པོར་བ་ཤད།། 
དེ་བས་ང་ནི་རྒྱལ་པོ་ཆེ།། 
ང་ནི་སྲིད་པ་གསུམ་དུ་བསྒྲགས།། 
འཇིག་རྟེན་གསུམ་ནི་ཅི་ཡིན་བརྗོད།། 
འདོད་པ་འཇིག་རྟེན་དེ་བཞིན་གཟུགས།། 
གཟུགས་མེད་པ་ཡི་སྐྱེ་དགུ་རྣམས།། 
འཇིག་རྟེན་གསུམ་པོ་ཞེས་པ་སྟེ།། 
རང་བྱུང་ང་ཉིད་ཁོ་ན་ཡིན།། 
འདོད་པ་ཞེས་བྱ་ཆོས་ཆེན་ཏེ།། 
དག་པ་བཙལ་བར་བྱ་བའི་ཕྱིར།། 
གཟུང་འཛིན་ཆོས་རྣམས་ཞེས་བྱ་བའི།། 
དེ་བཞིན་ཉིད་ལས་སོ་སོར་རྟོག།
ཆོས་ཀྱི་དབྱིངས་དང་དབྱེར་མེད་ཕྱིར།། 
ང་ནི་ཆོས་དེ་དག་པར་བྱེད།། 
དེ་བས་ང་ནི་རྒྱལ་པོ་ཆེ།། 
འཇིག་རྟེན་གསུམ་གྱི་བདག་པོར་བསྟན།། 
ཇི་ལྟར་འདོད་པ་དེ་བཞིན་གཟུགས།། 
དེ་བཞིན་གཟུགས་མེད་རབ་ཏུ་བསྒྲགས།། 
སྟོང་པ་ཉིད་དང་དབྱེར་མེད་པའི།། 
ང་ནི་སྙིང་པོའི་བདག་པོར་བཤད།། 
ཁམས་གསུམ་པ་ཡི་དོན་ཅི་ཞིག།
འདོད་ཁམས་དེ་བཞིན་གཟུགས་ཁམས་དང་།། 
གཟུགས་མེད་པ་ནི་ཉིད་དག་དང་།། 
ཁམས་གསུམ་བཟང་པོ་འདི་དག་ནི།། 
རང་བྱུང་ང་ཉིད་ཁོ་ན་ཡིན།། 
འདི་ནི་ཁམས་དང་རྒྱུ་དང་དོན།། 
ཁམས་གསུམ་གྱི་ནི་རྒྱུ་སེམས་པ།། 
སྟོང་དང་མཚན་མ་མེད་བཤད་ཅིང་།། 
སྨོན་པ་མེད་པ་ང་ཉིད་བསྟན།། 
འཁོར་བའི་དོན་ནི་ཅི་ཞིག་ཡིན།། 
བྱིས་པ་རྣམས་ནི་ཀུན་དུ་འབྱུང་།། 
དེ་བཞིན་ཡང་དང་ཡང་དུ་འཁོར།། 
འཁོར་བ་དག་པའི་བདག་ཉིད་དེ།། 
རང་བྱུང་ང་ཉིད་ཁོ་ན་ཡིན།། 
གང་ལ་འཁོར་བ་ཡོད་པ་ཡི།། 
ཆོས་ནི་རྡུལ་ཙམ་ཡོད་མ་ཡིན།། 
ཡང་དག་མ་ཡིན་ཀུན་བརྟགས་ཕྱིར།། 
དེ་ནི་ཐོག་མཐའ་མེད་པ་ཡིན།། 
མེད་གང་དེ་ནི་སྟོང་པ་སྟེ།། 
སྟོང་པ་ཉིད་གང་ང་ཉིད་དོ།། 
དེ་བས་འཁོར་བ་དེ་ཉིད་ནི།། 
རྡོ་རྗེ་འཆང་རྒྱལ་ང་ཉིད་བསྒྲགས།། 
མྱ་ངན་འདས་པ་ཅི་ཡིན་བརྗོད།། 
གང་ཞིག་དེ་བཞིན་ཉིད་རྟག་སྟོང་།། 
བདེན་བཞི་རང་བཞིན་བཟང་པོ་ཉིད།། 
མཚན་ཉིད་དང་ནི་དངོས་པོ་གཟུགས།། 
མཚན་མ་ཉིད་ཀྱང་རྣམ་པར་སྤངས།། 
ཚིག་དང་སྒྲ་ཡིས་གཟུང་བྱ་མིན།། 
རྣམ་པར་རྟོག་པ་ཡོད་མ་ཡིན།། 
དེ་བས་མྱ་ངན་འདས་སྒྲ་རུ།། 
ང་ཉིད་ཁོ་ན་རབ་ཤེས་བྱ།། 
དེ་ཡི་རྟག་པའི་དོན་ཅི་ཞིག།
རྟག་ཉིད་རྟག་ལ་འབྱུང་གནས་ཏེ།། 
རྣམ་པར་རྟོག་པ་དང་བྲལ་གང་།། 
རྟག་པ་དེ་ཉིད་ཁོ་ན་ནི།། 
མྱ་ངན་འདས་པའི་སྒྲ་རུ་བསྒྲགས།། 
འཇིག་པ་ཡང་ནི་ཅི་ཡིན་བརྗོད།། 
གང་ཞིག་འཁོར་བར་མི་འཇུག་ཅིང་།། 
ཐམས་ཅད་མི་རྟག་པ་ཉིད་དང་།། 
སྡུག་བསྔལ་འབྱུང་བ་འགོག་བྱེད་པའི།། 
འཇིག་པ་མྱ་ངན་འདས་སྒྲ་ཡིན།། 
དག་པ་ཡང་ནི་ཅི་ཡིན་བརྗོད།། 
ཡོད་པའང་མ་ཡིན་མེད་པའང་མིན།། 
དངོས་པོའང་མ་ཡིན་དངོས་མེད་མིན།། 
བརྗོད་བྱ་རྗོད་བྱེད་མ་ཡིན་མིན།། 
དག་པ་མྱ་ངན་འདས་ཉིད་ཡིན།། 
ཐེག་པ་ཆེན་པོ་ཅི་ཡིན་བརྗོད།། 
སངས་རྒྱས་ཐམས་ཅད་གཤེགས་གྱུར་ཅིང་།། 
ཐེག་པ་ཀུན་ལས་ངེས་རྒྱལ་བ།། 
ཡང་དག་གྱུར་པའི་སེམས་ཅན་ནི།། 
ཐེག་པ་ཆེན་པོ་ཞེས་སུ་བསྟན།། 
མཐུ་དང་ལས་རྣམས་འཇུག་པ་དང་།། 
ཚོགས་རྣམས་རྣལ་འབྱོར་ངོ་མཚར་རྣམས།། 
རྒྱ་ཆེ་ཞེས་པ་ཐེག་ཆེན་ཏེ།། 
སངས་རྒྱས་ཀུན་གྱི་ངོ་མཚར་མཆོག།
ནམ་མཁའི་དོན་ནི་ཅི་ཞིག་ཡིན།། 
ས་ཉིད་ཀྱང་ནི་ཅི་ཡིན་བརྗོད།། 
འབྱུང་བ་མེད་ཅིང་རྫས་ཀྱང་མེད།། 
སྐྱེ་བ་མེད་ཅིང་འཆི་བ་མེད།། 
དུས་གསུམ་དངོས་པོ་དང་བྲལ་མཆོག།
ནམ་མཁའ་ཞེས་པའི་སྒྲ་རུ་བསྟན།། 
ཡང་དང་ཡང་དུ་སྐྱེ་བ་དང་།། 
དེ་བཞིན་ཉོན་མོངས་ཀུན་བདག་ཉིད།། 
གྲངས་མེད་དཔག་མེད་དང་བྲལ་བ།། 
དེ་ནི་ས་ཉིད་བརྗོད་པར་བྱ།། 
འབྱུང་བ་ཆེན་པོ་གང་ལས་བྱུང་།། 
འགོག་པ་ཅི་ཡིན་གང་གིས་བྱེད།། 
མ་རིག་ཉོན་མོངས་ལ་སོགས་ལས།། 
འབྱུང་བ་ཆེན་པོ་ཡང་དག་འབྱུང་།། 
ས་བོན་ཀུན་ལྡན་ཀུན་གཞི་ནི།། 
ཕྱི་དང་ནང་གི་བདག་ཉིད་འདོད།། 
གནས་ནི་ཡོངས་སུ་གྱུར་པ་དང་།། 
ཀུན་གཞི་ས་བོན་མི་འབྱུང་ཞིང་།། 
རྟོག་པ་ཐམས་ཅད་དང་བྲལ་བ།། 
འབྱུང་བ་ཆེན་པོ་འགོག་པ་ཡིན།། 
རྟོག་པ་ཆེན་པོའི་རྒྱལ་པོ་མཆོག་ཏུ་གསང་ཞིང་སྦས་པ་རྣལ་འབྱོར་ཆེན་པོའི་རྒྱུད།
རྡོ་རྗེ་རྩེ་མོ་ལས་ཤིན་ཏུ་གསང་བ་སྟུག་པོའི་ཚོགས་ཀྱི་ལས་ཐམས་ཅད་བསྡུས་པ་སྟེ།
དྲུག་པ་ལས་སེམས་དཔའ་བཅུ་དྲུག་གི་བཤད་པ་ཞེས་བྱ་བ་བཤད་པའི་དང་པོ་རྫོགས་སྟོ།།།། 
ཅི་ཡི་ཕྱིར་ན་ཕྱག་རྒྱར་བརྗོད།། 
གང་གིས་ཕྱག་རྒྱ་བཅིངས་གྱུར་པ།། 
དེས་ནི་སྲོག་ཆགས་གདུག་ཀུན་དང་།། 
འགྲོ་བ་སྡིག་ཅན་ཐམས་ཅད་དང་།། 
རྟག་ཏུ་རྒྱས་ནི་བཏབ་པར་འགྱུར།། 
ཅི་ཕྱིར་སྔགས་སུ་བརྗོད་པར་བྱ།། 
གསང་སྔགས་རྣམས་ནི་འབོད་བྱེད་ཅིང་།། 
གདུག་པ་ཐམས་ཅད་སྐྲོད་པར་བྱེད།། 
ཉོན་མོངས་སྔགས་རྣམས་འཇོམས་བྱེད་ཅིང་།། 
སངས་རྒྱས་ཆོས་ནི་སྤྱན་འདྲེན་ཡིན།། 
ཅི་ཕྱིར་ཞེ་ན་རིག་སྔགས་བརྗོད།། 
འདོད་ཆགས་མུན་པ་རྣམས་འདུལ་ཞིང་།། 
ཉོན་མོངས་རྣམས་ཀྱང་རྣམ་པར་འདུལ།། 
མ་རིག་པ་ནི་ཟློག་བྱེད་པ།། 
ང་ནི་རིག་སྔགས་ལེགས་པར་བརྗོད།། 
གཟུངས་སྔགས་རྣམས་ནི་ཅི་ཡིན་བརྗོད།། 
ཆོས་རྣམས་ཀྱི་ནི་རྟེན་བྱེད་ཅིང་།། 
སྲིད་པའི་ཕྱོགས་ནི་རབ་འཇོམས་བྱེད།། 
སངས་རྒྱས་ཆོས་རྣམས་ཐོབ་བྱེད་ཅིང་།། 
དགེ་བ་ལ་རྟེན་སྦྱིན་པའང་ཡིན།། 
ཕྱག་རྒྱ་ཡི་ནི་མཚན་ཉིད་བརྗོད།། 
སངས་རྒྱས་ཀུན་དང་བརྟུལ་ཞུགས་ལྡན།། 
བྱང་ཆུབ་སེམས་དཔའ་རྣམས་དང་ནི།། 
རྡོ་རྗེ་འཆང་བ་ཐམས་ཅད་དག།
སྤྱོད་ལམ་ཕྱག་རྒྱ་མཚོན་པར་བྱེད།། 
སྔགས་རྣམས་ཀྱི་ནི་མཚན་ཉིད་ཀྱང་།། 
སངས་རྒྱས་ཀུན་གྱི་ཐུགས་ཡིན་ཏེ།། 
ཆོས་ཀྱི་སྙིང་པོ་སྒྲུབ་བྱེད་ཅིང་།། 
ཆོས་ཀྱི་དབྱིངས་དང་ཡང་དག་ལྡན།། 
སྔགས་ཀྱི་མཚན་ཉིད་ཡིན་པར་བརྗོད།། 
རིག་སྔགས་ཀྱི་ནི་མཚན་ཉིད་གསུངས།། 
འཁོར་བར་མྱོང་བའི་སྡུག་བསྔལ་དང་།། 
འདོད་ཆགས་ལ་སོགས་ཉེས་པའི་ཚོགས།། 
རིགས་དང་བཅས་པ་ཞི་བྱེད་པའི།། 
རིག་སྔགས་ཀྱི་ནི་མཚན་ཉིད་བརྗོད།། 
དེ་བཞིན་ཁོ་ནར་གཟུངས་སྔགས་ཀྱི།། 
སངས་རྒྱས་ཆོས་རྣམས་འཛིན་བྱེད་ཅིང་།། 
ཆོས་རྣམས་འཛིན་པར་བྱེད་པ་དང་།། 
དགེ་བ་ཞེས་བྱ་འཛིན་བྱེད་པ།། 
གཟུངས་སྔགས་ཀྱི་ནི་མཚན་ཉིད་བརྗོད།། 
རྩ་བའི་ཕྱག་རྒྱའི་གནས་ནི་གང་།། 
ཇི་ལྟར་བཅིང་བྱ་ཐུབ་ཆེན་པོ།། 
ཕྱག་རྒྱ་དག་ནི་འཆིང་བ་ན།། 
ཇི་ལྟར་རྡོ་རྗེ་ཅན་ཀུན་མཉེས།། 
དང་པོ་ཁོ་ནར་ཁྲུས་བྱ་ཞིང་།། 
དེ་བཞིན་ཕྱོགས་དག་བཅིང་བ་དང་།། 
ལོག་འདྲེན་རྣམས་ཀྱང་བཅིང་བྱ་སྟེ།། 
གོས་དག་གཙང་མ་བགོ་བྱ་ཞིང་།། 
གྲོང་དང་ཡུལ་འཁོར་དག་དང་ནི།། 
གྲོང་ཁྱེར་དང་ནི་གྲོང་རྡལ་རྣམས།། 
དེ་ཡི་དབུས་སུ་ཕྱག་རྒྱ་དག།
ནམ་ཡང་བཅིང་བར་མི་བྱ་སྟེ།། 
ལྷ་ཁང་ཡང་ན་དགོན་པའམ།། 
རི་བོ་ཡི་ནི་ཕུག་དག་གམ།། 
རྣམ་པ་སྣ་ཚོགས་ཀྱིས་དབེན་ཞིང་།། 
འདུ་འཛི་མེད་པའི་གནས་གཙང་མ།། 
དེར་ནི་སྐྱིལ་ཀྲུང་བཅའ་བར་བྱ།། 
བཀྲ་ཤིས་སྐྱིལ་ཀྲུང་ཉིད་བྱ་སྟེ།། 
ཇི་ལྟར་བྱང་ཆུབ་སེམས་དཔའ་ཡིས།། 
བྱང་ཆུབ་སྙིང་པོར་བཅིངས་པ་བཞིན།། 
དེར་ནི་མིག་དག་བཙུམ་བྱ་ཞིང་།། 
སོ་ལ་སོ་ནི་གཞག་པར་བྱ།། 
མཆུ་གཉིས་དག་ཀྱང་མཉམ་བྱ་ཞིང་།། 
དྲན་པ་རྩེ་གཅིག་བྱས་ནས་ཀྱང་།། 
སྦྱོར་མེད་སྦྱོར་བའི་སྔགས་བཟླ་ཞིང་།། 
ཕྱག་རྒྱ་ཆེན་པོ་བཅིང་བར་བྱ།། 
ཕྱག་རྒྱའི་རྣམ་པ་དེ་ལྟ་བུའི།། 
བཅིངས་པས་རྡོ་རྗེ་ཅན་ཀུན་མཉེས།། 
རིག་སྔགས་ཇི་ལྟར་བཟླ་བར་བྱ།། 
དབང་ཕྱུག་ཆེན་པོ་གསང་བས་གསུངས།། 
རིག་སྔགས་དག་ནི་ཟློས་པ་ན།། 
ཇི་ལྟར་ཡིད་ཀྱིས་རྡོ་རྗེ་བཟླས།། 
སྐྱིལ་ཀྲུང་ཇི་ལྟ་བ་བཞིན་བྱ།། 
དྲན་དང་ཡིད་ནི་མ་གཡེངས་པས།། 
རིག་སྔགས་དག་ནི་བཟླ་བྱ་ཞིང་།། 
སྐུ་ཉིད་ཀྱང་ནི་བསམ་པར་བྱ།། 
མཆུ་ཡིས་མ་ཡིན་གཅིག་ཀྱང་མིན།། 
རྐན་གཉིས་ཀྱིས་ཀྱང་མ་ཡིན་ཏེ།། 
ལྕེ་དང་ལྐོག་མས་ཀྱང་མ་ཡིན།། 
རྟག་ཏུ་སྙིང་ག་ནས་ཀྱང་མིན།། 
ཤིན་ཏུ་ཕྲ་བའི་ཡིད་ཀྱིས་ནི།། 
སེམས་ནི་ཆོ་ས་ཉིད་ནང་ཆུད་བྱ།། 
དེ་ལྟར་བཟླས་པ་བྱས་ན་ནི།། 
ཡིད་ཀྱིས་རྡོ་རྗེ་བཟླས་པ་ཡིན།། 
ཨོྃ་ནི་ཅི་ཞིག་ཡིན་པར་བ་ཤད།། 
མཆོག་དང་ནོར་སྟེར་དཔལ་དང་གཡང་།། 
སྐལ་བཟང་རྣམ་པ་དང་ལྡན་ཞིང་།། 
དམ་བཅའ་བ་དང་བཀྲ་ཤིས་དོན།། 
ནོར་བུ་འཛིན་པའི་སྙིང་པོ་ཡིན།། 
ཡི་གེ་ཧཱུྃ་ནི་ཅི་ཡིན་བརྗོད།། 
སྡུག་བསྔལ་འཆོས་ཤིང་འཇོམས་པར་བྱེད།། 
སྲིད་པའི་ཞགས་པ་གཅོད་བྱེད་ཅིང་།། 
གདུག་པ་སྔངས་ཤིང་གསོད་བྱེད་པའི།། 
ཧཱུྃ་ནི་མཆོག་ཏུ་དྲན་པར་བྱ།། 
ཡི་གེ་ཕཊ་ནི་ཅི་ཡིན་བརྗོད།། 
གདུག་དང་སྡུག་བསྔལ་འཇོམས་བྱེད་ཅིང་།། 
བདེ་བདག་ནི་འགུགས་པར་བྱེད།། 
ཕཊ་ནི་འཇོམས་བྱེད་སྒྲ་ཡིན་ཏེ།། 
གྲོགས་དང་བཅས་པ་འཇོམས་པར་བྱེད།། 
སྭཱ་ཧཱ་ཞེས་པ་ཅི་ཡིན་བརྗོད།། 
སྡིག་པ་ཐམས་ཅད་ཞི་བྱེད་ཅིང་།། 
དགེ་བའི་ཚོགས་ནི་འཕེལ་བར་བྱེད།། 
ཉེས་པར་བྱས་པ་འཕྲོག་བྱེད་ཅིང་།། 
སྡུག་བསྔལ་ཐམས་ཅད་འཇོམས་པའི་མཆོག།
མཆོད་པ་ཅི་ཕྱིར་བརྗོད་པར་བྱ།། 
མཆོད་པར་བྱེད་པས་མཆོད་པ་སྟེ།། 
གང་དུ་གསང་བྱ་མི་འཇིགས་པའི།། 
དེ་ཡི་མཆོད་པ་རྣམ་མང་འགྱུར།། 
ཕྱི་རོལ་གྱི་ནི་མཆོད་པ་མིན།། 
འདི་ནི་སངས་རྒྱས་ཀུན་གྱིས་མཆོད།། 
དེ་བཞིན་དུ་ནི་ཐར་པའི་མཆོག།
གསང་བའི་མཆོད་པ་དེ་རྣམས་ནི།། 
འཇིགས་མེད་རྒྱལ་སྲས་རྣམས་ཀྱི་ནི།། 
སངས་རྒྱས་ཀུན་གྱི་རང་བཞིན་དང་།། 
ཉིད་ཀྱི་སྲས་ཀྱིས་མཚུངས་མེད་པའི།། 
ཆོ་ག་བསྒྲུབ་པའི་གསང་བ་ནི།། 
རྟག་ཏུ་རིག་པ་འཛིན་པའི་མཆོག།
དེ་བཞིན་དམ་ཚིག་ཤེས་ཉིད་ཀྱང་།། 
ཞུགས་པ་གང་དང་གང་ཡིན་པ།། 
དེ་ནི་དམ་ཚིག་ཤེས་པ་ཡིན།། 
དམ་ཚིག་གོམས་པར་བྱེད་པ་ཡང་།། 
དམ་ཚིག་ཤེས་པ་ཡིན་པར་བརྗོད།། 
བསྐལ་པ་གྲངས་མེད་འདས་པ་ཡི།། 
བྱང་ཆུབ་སེམས་དང་མཚུངས་པར་འགྱུར།། 
གསང་བའི་དམ་ཚིག་ལ་ཞུགས་པ།། 
དེ་ཡི་དམ་ཚིག་ཤེས་པར་བརྗོད།། 
ཅི་ཡི་ཕྱིར་ན་དཀྱིལ་འཁོར་ཡིན།། 
དམ་པའི་ཆོས་ཀྱི་བཅུད་སྙིང་པོ།། 
འབྱུང་བས་དེ་ནི་དཀྱིལ་འཁོར་བརྗོད།། 
དཀྱིལ་འཁོར་ཆེན་པོ་གསང་བ་ཆེ།། 
ཆོས་ཆེན་ཤིན་ཏུ་བསྟན་པའོ།། 
དཀྱིལ་འཁོར་ཆོ་ག་ཇི་ལྟ་བུ།། 
ཆོ་ག་ཆོས་དང་རྣལ་འབྱོར་ཏེ།། 
གསང་བའི་ཐར་པ་ཡང་དག་འབྱུང་།། 
སྐྱེ་བ་འདི་ཉིད་ཁོ་ན་ལ།། 
རབ་དགའ་སྒྲུབ་པར་བྱེད་པའི་མཆོག།
དཀྱིལ་འཁོར་དུ་ནི་ཞུགས་པ་ཡི།། 
སྐྱེས་པའམ་ཡང་ན་བུད་མེད་ཀྱིས།། 
བྱ་བ་གང་ཞིག་བྱ་བ་ནི།། 
གསུངས་ཤིག་གསང་བའི་དབང་ཕྱུག་ཆེ།། 
དཀོན་མཆོག་གསུམ་ལ་སྐྱབས་འགྲོ་དང་།། 
བྱང་ཆུབ་སེམས་ཆེན་བསྐྱེད་པ་དང་།། 
དེ་བཞིན་དུ་ནི་སྒྲུབ་པའི་མཆོག།
ཤིན་ཏུ་བརྟན་པར་བྱ་བ་ཡིན།། 
ཐུབ་པའི་དཀྱིལ་འཁོར་ཞུགས་པ་ལ།། 
སྡོམ་པ་ཇི་ལྟར་སྦྱིན་པར་བྱ།། 
ཁྱོད་ཀྱིས་སྲོག་ཆགས་གསད་མི་བྱ།། 
མ་བྱིན་པ་ཡང་བླང་མི་བྱ།། 
འདོད་པས་ལོག་པར་གཡེམ་མི་བྱ།། 
བརྫུན་དུ་ཡང་ནི་སྨྲ་མི་བྱ།། 
ཉེས་པ་ཀུན་གྱི་རྩ་བ་ཡི།། 
ཆང་དག་འཐུང་བ་སྤང་བར་བྱ།། 
བྱ་བ་མ་ཡིན་ཐམས་ཅད་དོར།། 
མཆོག་ཏུ་སེམས་ཅན་གདུལ་བར་བྱ།། 
དམ་པ་རྣམས་ལ་རིམ་གྲོ་དང་།། 
རྣལ་འབྱོར་པ་རྣམས་བསྙེན་བཀུར་བྱ།། 
རྣལ་འབྱོར་རིག་པ་བསྒྲུབ་པའི་ཕྱིར།། 
མཁས་པ་རྣམས་ལ་བསྟེན་པར་བྱ།། 
ལུས་ཀྱི་ལས་ནི་རྣམ་གསུམ་དང་།། 
ངག་གི་ཡང་ནི་རྣམ་པ་བཞི།། 
ཡིད་ཀྱི་རྣམ་པ་གསུམ་དག་ཀྱང་།། 
ཅི་ནུས་པར་ནི་བསྲུང་བར་བྱ།། 
སློབ་དཔོན་བརྙས་པར་མི་བྱ་སྟེ།། 
བླ་མ་སངས་རྒྱས་ཀུན་དང་མཚུངས།། 
སྔགས་དང་ཕྱག་རྒྱ་རྣམས་ལ་ཡང་།། 
ནམ་ཡང་བརྙས་པར་མི་བྱའོ།། 
འཁོར་ལོ་རྡོ་རྗེ་པདྨ་སོགས།། 
མཚན་མའི་ཕྱག་རྒྱ་གང་ཡིན་པ།། 
འགོམ་པ་ཉིད་དུ་མི་བྱ་ཞིང་།། 
བཟའ་བར་ཡང་ནི་མི་བྱའོ།། 
དེ་བཞིན་སྨན་མ་ལྷ་ཡི་གྲིབ།། 
རྐང་པ་དག་གིས་བརྫི་མི་བྱ།། 
དེ་ཡི་སྟེང་དུ་འདུག་མི་བྱ།། 
སླར་ཡང་གཞག་པར་མི་བྱའོ།། 
ལྷ་ཡི་ཕྱག་མཚན་བཟང་པོ་དང་།། 
ལྷ་ཡི་བཞོན་པའི་མཚན་མ་རྣམས།། 
འགོམ་ཞིང་བརྙས་པར་མི་བྱ་སྟེ།། 
སེམས་ཅན་ལ་ནི་གནོད་མི་བྱ།། 
དེ་ཡིས་སྲོག་གི་ཕྱིར་ཡང་ནི།། 
འདོར་བར་མི་བྱ་གང་ཞིག་ཡིན།། 
འཚོ་བའི་སྲོག་གི་ཕྱིར་ཡང་ནི།། 
བྱང་ཆུབ་སེམས་ནི་དོར་མི་བྱ།། 
རྡོ་རྗེ་དྲིལ་བུ་ཕྱག་རྒྱ་ནི།། 
ནམ་ཡང་དོར་བར་མི་བྱའོ།། 
དཀོན་མཆོག་གསུམ་ལ་དད་པ་ཡང་།། 
རྣམ་པ་ཀུན་ཏུ་གཏང་མི་བྱ།། 
སྡོམ་པ་གཏང་བར་མི་བྱའོ།། 
བདག་ཉིད་གདུང་བར་མི་བྱའོ།། 
ཁྲུས་ཀྱི་ལས་ནི་ཇི་ལྟར་བྱ།། 
མི་དགེ་བཅུ་ནི་སྤོངས་ནས་སུ།། 
དགེ་བ་བཅུ་ནི་སྟེན་བྱེད་ཅིང་།། 
འབྱུང་པོ་རྣམས་ལ་ཕན་འདོད་པ།། 
ནང་གི་བདག་ཉིད་ཁྲུས་སུ་འདོད།། 
བདག་ཉིད་རབ་ཏུ་དག་བྱའི་ཕྱིར།། 
བདག་ཉིད་ཕྱག་རྒྱས་རྒྱས་གདབ་ཕྱིར།། 
ཕྱག་རྒྱ་ཐམས་ཅད་ཡང་དག་བཅིངས།། 
རྣལ་འབྱོར་པ་ཡི་ཁྲུས་སུ་བརྗོད།། 
གསང་བའི་ཁྲུས་ལྔ་ཁས་ལེན་པའི།། 
ཆུ་ཡི་ཁྲུས་ནི་བྱ་བ་སྟེ།། 
ལས་འདི་རྣམ་པར་རྟོག་པའི་ཁྲུས།། 
རྡོ་རྗེ་སློབ་དཔོན་དག་གིས་བྱ།། 
ཡང་ན་ཆོ་གས་ཁྲུས་བྱ་བ།། 
མཆོག་ཏུ་ངོ་མཚར་བཤད་བྱ་སྟེ།། 
དང་པོར་བདག་ཉིད་གོ་བགོ་ཞིང་།། 
བདག་ཉིད་བཀྲུ་བའི་ཕྱིར་དུ་ནི།། 
ཁྲོ་བོ་ཡང་ནི་དྲན་པར་བྱ།། 
དོན་ཀུན་རབ་ཏུ་སྒྲུབ་བྱེད་པའི།། 
ཡིག་གཉིས་གོ་ཆ་བཟང་པོ་ཡིན།། 
རྡོ་རྗེ་གནོད་སྦྱིན་དྲག་ཆེན་དང་།། 
ཁྲོ་བོ་བདུད་རྩི་འཁྱིལ་བ་སྟེ།
ཨོྃ་བཛྲ་ཀཱི་ལི་ཀཱི་ལི་བཛྲ་ཧཱུྃ་ཕཊ།
ཨོྃ་ཊུཾ་གོ་ཆའོ།། 
ཨོྃ་ཧཱུྃ་ཨཱ་རྡོ་རྗེ་གནོད་སྦྱིན་གྱིའོ།། 
ཨོྃ་ཨ་མྲྀ་ཏེ་ཧཱུྃ་ཕཊ།
བདུད་རྩི་འཁྱིལ་པའི་འོ།། 
རྡོ་རྗེའི་གསང་སྔགས་འདི་དང་ནི།། 
རྡོ་རྗེ་འབར་བའི་ཕྱག་རྒྱ་ཡིས།། 
རྡོ་རྗེ་འབར་རབ་བཟོད་དཀའ་བས།། 
བདག་ཉིད་དག་ནི་འབར་བ་བྱ།། 
ཨོཾ་དྷུ་པི་དྷུ་པི་ཀཱ་ཡ་དྷུ་པི་པྲ་ཛཱ་ལ་ནི་སྭཱ་ཧཱ།
ཆུ་ཡི་ནང་དུ་འཇུག་པ་དང་།། 
སྙིམ་པ་གསུམ་ནི་བླུགས་པ་དང་།། 
སངས་རྒྱས་ཀུན་གྱི་རིགས་དག་ལ།། 
རིག་སྔགས་འདི་ནི་འདོད་པ་ཡིན།། 
རིག་སྔགས་མངོན་པར་བཟླས་པ་ཡི།། 
ས་ཡི་ཕུང་པོ་གསུམ་དག་ནི།། 
བདག་གི་སྟོད་དང་སྨད་དང་དབུས།། 
རབ་ཏུ་དག་བྱེད་མཆོག་ཡིན་ནོ།། 
ཨོྃ་བྷཱུ་ར་ཛ་ལ་ཧཱུྃ།
སངས་རྒྱས་ཐམས་ཅད་རྗེས་དྲན་པས།། 
རིག་སྔགས་ཐམས་ཅད་མངོན་བཟླས་པའི།། 
ཆུ་ནི་ཕྱག་རྒྱ་ཀུན་གྱིས་བླང་།། 
རིག་སྔགས་འདི་ནི་གསང་བར་འདོད།། 
ཕྱོགས་ནི་ཇི་ལྟར་བཅིང་བ་ཡིན།། 
མེ་ལྷ་རྒྱལ་ཆེན་ཤར་ཕྱོགས་སུ།། 
ལྷོ་ཡི་ཕྱོགས་སུ་གཤིན་རྗེ་དང་།། 
ནུབ་ཏུ་རླུང་ལྷ་ཉིད་དང་ནི།། 
བྱང་དུ་ཆུ་ལྷ་གཞོམ་པར་འདོད།། 
རྣལ་འབྱོར་པ་ཡིས་གཟུགས་བཞི་ནི།། 
ཕྱོགས་བཞི་དག་ཏུ་ངེས་པར་བཅིང་།། 
དེ་ནས་སྟེང་འོག་མཚམས་རྣམས་སུ།། 
རྡོ་རྗེ་ནག་མོས་ངེས་པར་གཅད།། 
བགེགས་བཅིང་བ་ནི་ཇི་ལྟར་ལགས།། 
རྡོ་རྗེ་ཁུ་ཚུར་རབ་འབར་དང་།། 
རྡོ་རྗེ་ཉི་མ་ལྟར་འབར་དང་།། 
རྡོ་རྗེ་སྤྱན་གྱི་ཕྱག་རྒྱ་ཡིས།། 
བགེགས་བཅིང་བ་ནི་བརྟན་པར་འགྱུར།། 
དགའ་བ་ཆེན་པོ་ཇི་ལྟ་བུ།། 
རབ་ཏུ་གུས་བཅས་ཕྱག་དག་བྱ།། 
ཕྱག་རྒྱ་བཞི་ཡིས་ཕྱོགས་བཞི་རུ།། 
ལྔ་པ་བརྩེགས་པའི་ཕྱག་རྒྱ་ཡིས།། 
སྟེང་དང་འོག་དང་མཚམས་རྣམས་སུ།། 
བསྟོད་དང་བཅས་པས་ཕྱག་བྱའོ།། 
རྡོ་རྗེ་སློབ་དཔོན་སྐལ་ཆེན་གྱི།། 
མཆོག་ཏུ་གསང་བའི་དམ་པ་ཡིས།། 
བརྩེགས་པའི་ཕྱག་རྒྱའི་དཀྱིལ་འཁོར་དུ།། 
དེ་བཞིན་དུ་ནི་བཅིང་བར་བྱ།། 
མཆོད་པ་ཇི་ལྟར་ཡིན་ཞེ་ན།། 
རིག་སྔགས་མངོན་པར་བཟླས་མཆོད་དང་།། 
ཕྱག་རྒྱ་བཅིང་བ་ལྷུར་ལེན་དང་།། 
རྣལ་འབྱོར་བསྒོམ་པའི་མཆོད་པ་དང་།། 
སྒྲུབ་པ་དག་གི་མཆོད་པའོ།། 
སྦྱིན་སྲེག་ལས་ནི་ཇི་ལྟ་བུ།། 
ལུས་ཀྱི་ལས་ནི་རྣམ་གསུམ་དང་།། 
ངག་གི་རྣམ་པ་བཞི་དག་དང་།། 
ཡིད་ཀྱི་རྣམ་པ་གསུམ་དག་དང་།། 
བསྲེག་བྱ་སྦྱིན་སྲེག་མཆོག་ཡིན་ནོ།། 
རྡོ་རྗེ་རྣལ་འབྱོར་ལས་བྱུང་བའོ།། 
དེ་ནས་རྡོ་རྗེ་རིག་འཛིན་གྱི།། 
སྙིང་པོ་གསང་བ་ཀུན་བསྡུས་པའི།། 
ཤིན་ཏུ་སྦས་པ་དམ་པའི་མཆོག།
དེ་ཁོ་ན་ཉིད་བཤད་པར་བྱ།། 
རྡོ་རྗེ་སློབ་དཔོན་སྤྱོད་ཆེན་ལྡན།། 
དཀྱིལ་འཁོར་གསང་བར་རབ་ཏུ་ཞུགས།། 
སློབ་དཔོན་ལས་ནི་དབང་བསྐུར་ཐོབ།། 
གསང་དང་དགོངས་པ་ཀུན་ཤེས་ཤིང་།། 
དཔའ་ཞིང་བརྟན་ལ་བརྩོན་འགྲུས་ཆེ།། 
ཡིད་གཞུངས་འཛིན་ཅིང་གསལ་བར་ལྡན།། 
དུལ་དྲང་བཤེས་གཉེན་ཅན་དག་གིས།། 
རྡོ་རྗེ་སློབ་དཔོན་ཉིད་བྱའོ།། 
དང་པོར་ཇི་སྲིད་ཚོགས་བར་དུ།། 
ཟླ་བའམ་ཡང་ན་ཟླ་བ་ཕྱེད།། 
ཡང་ན་ལོ་ཡི་བར་དུ་ནི།། 
རིག་པའི་བརྟུལ་ཞུགས་སྤྱད་པར་བྱ།། 
གལ་ཏེ་དེ་ནི་སངས་རྒྱས་ཀྱི།། 
རིག་འཛིན་སྒྲུབ་པ་རྣམ་གསུམ་མོ།། 
ཇི་སྟེ་རྡོ་རྗེ་ཅན་གྱི་ཡིན།། 
རྣམ་པ་གསུམ་དུ་ངེས་པ་ཡིན།། 
ནོར་བུ་རིགས་ཅན་བཟང་པོ་ལ།། 
རྣལ་འབྱོར་བཞི་པོ་ཉིད་བྱའོ།། 
ཇི་སྟེ་པད་འབྱུང་དག་པ་ལ།། 
རྣལ་འབྱོར་བཞི་ནི་རབ་ཏུ་བསྒྲུབ།། 
ཇི་སྟེ་ལས་ཀྱི་རང་བཞིན་བཟང་།། 
ལས་རྣམས་ཀུན་གྱི་རིགས་ལས་ནི།། 
སྦྱོར་བ་བཞི་ནི་ཡང་དག་བྱུང་།། 
རྣམ་པ་བཅྭ་བརྒྱད་དག་ཏུ་འགྱུར།། 
སྔ་དྲོ་ཕྱི་དྲོ་ཉིན་ཕྱེད་དང་།། 
ནམ་གྱི་སྟོད་སྨད་གུང་ལ་ནི།། 
བྱ་བ་ཆེན་པོ་ཀུན་བྱ་སྟེ།། 
དེ་བཞིན་སངས་རྒྱས་རྡོ་རྗེའི་རིགས།། 
དང་པོར་རེ་ཞིག་རྣལ་འབྱོར་ཆེས།། 
ཆེན་པོས་ཕྱོགས་ཀུན་ཕྱག་བྱ་སྟེ།། 
རྡོ་རྗེ་རྣལ་འབྱོར་ཆོ་ག་ཡིས།། 
རྡོ་རྗེ་སློབ་དཔོན་ཉིད་བྱའོ།། 
ཤེས་རབ་ཆེན་པོས་སངས་རྒྱས་ཀུན།། 
ཡང་དང་ཡང་དུ་དྲན་བྱ་སྟེ།། 
བདག་ཉིད་ཆེན་པོས་སངས་རྒྱས་ཀུན།། 
རྡོ་རྗེའི་སྔགས་ཀྱིས་བསྐུལ་བར་བྱ།། 
ཨོཾ་སརྦ་ཏ་ཐཱ་ག་ཏ་པཱུ་ཛེ་པ་སྭཱ་ནཱ་ཡ།
ཨཱཏྨཱ་ནཱཾ་ནི་རྱཱ་ཏ་ཡཱ་མི།
སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་སྭ་མཱཾ།
ཤར་གྱི་ཕྱོགས་སུ་སོང་ནས་ནི།། 
ཡན་ལག་ཀུན་གྱིས་ཕྱག་བྱས་ཏེ།། 
རྡོ་རྗེའི་གསང་སྔགས་འདི་ཡིས་ནི།། 
བདག་ཉིད་དབུལ་བར་བྱ་བ་ཡིན།། 
ཨོྃ་སརྦ་ཏ་ཐཱ་ག་ཏ་པཱུ་ཛཱ་ཨ་བྷི་ཥེ་ཀཱ་ཡ་ཨཱཏྨཱ་ནཱཾ་ནི་རྱཱ་ཏ་ཡཱ་མི།
སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ།
རྡོ་རྗེའི་གསང་སྔགས་འདི་ཡིས་ནི།། 
ལྷོ་ཕྱོགས་སུ་ནི་ཕྱག་བྱས་ཏེ།། 
སངས་རྒྱས་དག་ནི་ཐམས་ཅད་ལ།། 
བདག་ནི་དབུལ་བར་བྱ་བ་ཡིན།། 
དེ་ནས་ནུབ་ཀྱི་ཕྱོགས་སུ་ནི།། 
སྔགས་འདི་ཡིས་ནི་ཕྱག་བྱས་ཏེ།། 
ཨོྃ་སརྦ་ཏ་ཐཱ་ག་ཏ་པཱུ་ཛཱ་པྲ་བརྟ་ནཱ་ཡ།
ཨཱཏྨཱ་ནཱཾ་ནི་རྱཱ་ཏ་ཡཱ་མི།
སརྦ་ཏ་ཐཱ་ག་ཏ་བཛྲ་དྷ་རྨ་པྲ་བརྟ་ཡཱ་མི།
དག་པའི་ཆོས་ཅན་སློབ་དཔོན་ཆེས།། 
ནུབ་ཕྱོགས་སུ་ནི་ཕྱག་བྱས་ཏེ།། 
རྡོ་རྗེའི་སྔགས་འདིས་བསྐུལ་བྱ་ཞིང་།། 
བདག་ཉིད་རབ་ཏུ་དབུལ་བར་བྱ།། 
ཨོྃ་སརྦ་ཏ་ཐཱ་ག་ཏ་པཱུ་ཛཱ་ཀརྨ་ཎེ་ཨཱཏྨཱ་ནཱཾ་ནི་རྱཱ་ཏ་ཡཱ་མི།
སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ།
མཆོད་དང་དབང་བསྐུར་ལས་ལྡན་ཞིང་།། 
བྱང་དུ་ཆོས་ལ་ངེས་སྦྱོར་བས།། 
བྱང་ཕྱོགས་སུ་ནི་ཕྱག་བྱས་ཏེ།། 
བདག་ཉིད་རྡོ་རྗེ་ལས་སུ་འགྱུར།། 
ཤར་དུ་མཆོད་པའི་ལས་ཡིན་ཏེ།། 
ལྷོ་ཕྱོགས་སུ་ནི་དབང་བསྐུར་བ།། 
ནུབ་ཕྱོགས་སུ་ནི་ཆོས་ཆེན་པོ།། 
བྱང་དུ་ཆོས་ལ་ངེས་པར་སྦྱོར།། 
ཐུབ་པ་ཀུན་གྱི་ཉི་མའོ།། 
མགོན་པོ་ཆེན་པོ་རབ་བཏུད་ནས།། 
ཕྱོགས་རྣམས་ཀུན་དུ་སྔགས་འདི་ཡིས།། 
ཕྱག་ནི་རབ་ཏུ་བཙལ་བར་བྱ།། 
ཨོཾ་སརྦ་ཏ་ཐཱ་ག་ཏ་ཀཱ་ཡ་བཱཀ་ཙིཏྟ་པྲ་ཎ་མེ་ན་བཛྲ་བནྡ་ནཾ་ཀ་རོ་མི།
དེ་ནས་ཇི་སྐད་བཤད་པའི་ཕྱག་བྱ་བ།། 
སངས་རྒྱས་ལ་དམིགས་སེམས་ཀྱིས་ནི།། 
རབ་ཏུ་གུས་བཅས་ཕྱག་རྒྱ་རྒྱ་རྣམས།། 
མྱུར་དུ་བསྙེན་པའི་སྒྲུབ་པ་ཡིན།། 
ཕྱག་བྱས་འོག་ཏུ་ལངས་ནས་ནི།། 
བདག་ཉིད་ཀྱིས་ནི་ལས་རྣམས་བྱ།། 
བདག་ཉིད་དབུལ་བ་བཟང་པོ་ཡི།། 
སངས་རྒྱས་ཀུན་ལ་དབུལ་བྱ་སྟེ།། 
མ་ལུས་ཕྱོགས་བཞུགས་མཆོག་གྱུར་པ།། 
སངས་རྒྱས་བདག་ལ་དགོངས་སུ་གསོལ།། 
འདི་ལྟར་ཉེ་བར་ཞི་བ་བདག།
ཅི་ནས་རྡོ་རྗེ་ཉིད་གྱུར་མཛོད།། 
རྡོ་རྗེའི་རིགས་ཀྱི་མཆོག་གྱུར་པ།། 
སངས་རྒྱས་སྲས་བཅས་ཐམས་ཅད་ལ།། 
རྟག་ཏུ་རྣམ་པ་ཐམས་ཅད་ཀྱིས།། 
བདག་ཉིད་དག་ནི་དབུལ་བར་བྱ།། 
རྡོ་རྗེའི་གསང་སྔགས་དེ་ཡིས་ནི།། 
བདག་ཉིད་དབུལ་བར་འགྱུར་བ་ཡིན།། 
སངས་རྒྱས་སྲས་བཅས་ཐམས་ཅད་ནི།། 
ཡང་དང་ཡང་དུ་རྗེས་དྲན་ཏེ།། 
སྡིག་པ་ལ་སོགས་ཉོན་མོངས་ཀུན།། 
མྱ་ངན་འདས་པར་བཤགས་པར་བྱ།། 
སྐྱེ་བ་འདི་འམ་གཞན་དག་གི།
སྡིག་པ་ཐམས་ཅད་རྣམ་སྤངས་ནས།། 
སངས་རྒྱས་སྲས་བཅས་ཐམས་ཅད་ཀྱི།། 
བསོད་ནམས་ཡེ་ཤེས་ཚོགས་བསྐྱེད་དང་།། 
དེ་བཞིན་སེམས་ཅན་ཀུན་གྱི་ལ།། 
རྗེས་སུ་ཡི་རང་བྱ་བ་ཡིན།། 
བྱང་ཆུབ་མྱ་ངན་མི་འདའ་བར།། 
སངས་རྒྱས་ཀུན་ལ་གསོལ་བ་གདབ།། 
བྱང་ཆུབ་སེམས་ནི་ཐབས་ཆེན་གྱིས།། 
སེམས་ཅན་སངས་རྒྱས་རྗེས་དྲན་བྱ།། 
ཤིན་ཏུ་ངོ་མཚར་མཆོད་པ་ནི།། 
ཅི་ནུས་པར་ཡང་བསྒྲུབ་པར་བྱ།། 
ཡང་ན་མྱ་ངན་འདའ་སོགས་དང་།། 
རྣལ་འབྱོར་དགེ་བ་སོགས་པ་ལ།། 
ངོ་མཚར་གྱུར་པའི་མཆོད་པ་ཡིས།། 
མཆོད་པའི་སྤྲིན་དག་དབུལ་བར་བྱ།། 
གནས་འདི་འམ་ནི་གཞན་དག་ན།། 
ལྷ་སོགས་བདག་གིར་མ་བྱས་པའི།། 
མེ་ཏོག་ཆུ་སྐྱེས་ཐང་སྐྱེས་རྣམས།། 
ཐབས་ཆེན་སངས་རྒྱས་ཐམས་ཅད་དང་།། 
དེ་ཡི་འོད་ཀྱི་དཀྱིལ་འཁོར་ནས།། 
ཐུབ་པའི་དབང་པོ་རྣམས་ལ་དབུལ།། 
རྡོ་རྗེའི་རྣལ་འབྱོར་འདི་ཡིས་ནི།། 
མེ་ཏོག་མཆོད་པས་རབ་མཆོད་ཅིང་།། 
ཕྱག་རྒྱ་རྣལ་འབྱོར་བཅས་པ་ཡིས།། 
ཕྱོགས་རྣམས་ཀུན་དུ་ངེས་པར་སྤྲོ།། 
ཨོཾ་སརྦ་ཏ་ཐཱ་ག་ཏ་པུཥྤ་པཱུ་ཛཱ་མེ་གྷ་སམུ་དྲཱ་སྥ་ར་ཎ་སམ་ཡེ་ཧཱུྃ།
གང་དག་སྤོས་ཀྱི་ཤིང་བཟང་པོ།། 
ཐུབ་པའི་དབང་ཕྱུག་རྣམས་ལ་དབུལ།། 
ལྷ་ཡི་སྤོས་སོགས་རྨད་བྱུང་བ།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་དྷཱུ་པ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
དྲི་ཡི་ཞིང་རྣམས་བཟང་པོ་ནི།། 
ཐུབ་པའི་དབང་ཕྱུག་རྣམས་ལ་འབུལ།། 
ཕྱག་རྒྱར་བཅས་རབ་བསྐུལ་ནས་ནི།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་གནྡྷ་པཱུ་ཛཱ་མེ་གྷ་སམུ་དྲཱ་སྥ་ར་ཎ་ས་མ་ཡེ་ཧཱུྃ།
རིན་ཆེན་རང་བཞིན་རྒྱ་མཚོ་དང་།། 
རིན་ཆེན་རི་བོ་ལ་སོགས་མཆོག།
མཆོད་པའི་སྤྲིན་ནི་སྤྲོ་བ་ཡིས།། 
ཕྱོགས་རྣམས་ཀུན་དུ་དབུལ་བར་བྱའོ།། 
ཨོཾ་སརྦ་ཏ་ཐཱ་ག་ཏ་བོ་དྷྱངྒ་རཏྣ་ཨ་ལཾ་ཀཱ་ར་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་སམ་ཡེ་ཧཱུྃ།
རྩེད་འཇོ་བདེ་བ་དགའ་ཆེན་དང་།། 
དགོད་དང་སྒེག་ལ་སོགས་པའི་ཚོགས།། 
ཕྱོགས་རྣམས་ཀུན་དུ་ཐམས་ཅད་ནས།། 
དགའ་བའི་མཆོག་ནི་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་ཧཱ་སྱ་ལཱ་སྱ་ར་ཏི་ཀྲཱི་ཌཱ་སཽ་ཁྱ་ཨ་ནུཏྟ་ར་པཱུ་ཛཱ་མེ་གྷ་སམུ་དྲཱ་སྥ་ར་ཎ་ས་མ་ཡེ་ཧཱུྃ།
གོས་དང་རྒྱན་སོགས་འབྱུང་བ་ཡི།། 
དེ་བཞིན་དཔག་བསམ་ཤིང་བཟང་པོ།། 
རྡོ་རྗེ་སྔགས་ནི་བརྗོད་བྱ་ཞིང་།། 
སངས་རྒྱས་ཀུན་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལཾ་ཀཱ་ར་བསྟྲ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
རིན་ཆེན་བཟང་པོ་ཆེར་འབར་དང་།། 
སྣང་བའི་ཤིང་ལས་བྱུང་བ་དང་།། 
ཟླ་བ་ཉི་མ་ལ་སོགས་འོད།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏཱ་ལོ་ཀ་པཱུ་ཛཱ་མེ་གྷ་སམུ་དྲཱ་སྥ་ར་ཎ་སམ་ཡེ་ཧཱུྃ།
སེམས་ཅན་ཀུན་གྱི་སྡུག་བསྔལ་ཆེ།། 
ཡང་དང་ཡང་དུ་རྗེས་དྲན་ནས།། 
སྙིང་རྗེ་བསྐྱེད་པའི་སྦྱོར་བ་ཡིས།། 
བྱང་ཆུབ་སེམས་ནི་བསྐྱེད་པར་བྱ།། 
བྱང་ཆུབ་ཏུ་ནི་སེམས་བསྐྱེད་ནས།། 
སེམས་ཅན་ཀུན་གྱི་དོན་བྱའི་ཕྱིར།། 
སངས་རྒྱས་ཀུན་ལ་དབུལ་བྱ་ཞིང་།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་བཛྲ་བོ་དྷི་ཙི་ཏྟ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
སེམས་ཅན་ཀུན་ལ་བདེ་ལེགས་དང་།། 
འབྱུང་པོ་ཀུན་ལ་བྱམས་པ་དང་།། 
དུད་འགྲོ་ཀུན་ལ་མི་འཇིགས་སྦྱིན།། 
ངན་འགྲོ་ཐམས་ཅད་ཞི་འདོད་དང་།། 
བྱམས་དང་སྙིང་རྗེ་བཏང་སྙོམས་དང་།། 
དགའ་བ་ཚངས་པའི་རྣལ་འབྱོར་བྱུང་།། 
རྡོ་རྗེའི་སྔགས་ནི་བརྗོད་བྱ་ཞིང་།། 
སངས་རྒྱས་ཀུན་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་མ་ཧཱ་ཙ་ཏུར་བྲ་ཧྨ་བི་ཧཱ་ར་པཱུ་ཛཱ་མེ་གྷ་སམུ་དྲཱ་སྥ་ར་ཎ་ས་མ་ཡེ་ཧཱུྃ།
སྦྱིན་པའི་ཕ་རོལ་ཕྱིན་སྤྱོད་པས།། 
སེམས་ཅན་ཐམས་ཅད་དཔལ་དང་ནི།། 
ནོར་དང་ལྡན་པ་གྲུབ་པར་ཤོག།
བདེ་བ་མ་ཚང་མེད་པར་ཤོག།
ཅེས་པས་དབུལ་ཞིང་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་མ་ཧཱ་བཛྲོད་བྷ་བ་དཱ་ན་པཱ་ར་མི་ཏཱ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
སེམས་ཅན་ཐམས་ཅད་བྱང་ཆུབ་དང་།། 
སྡོམ་ལ་རབ་ཏུ་གནས་པར་ཤོག།
རྒྱགས་སོགས་ཉེས་པ་ཆེན་པོ་རྣམས།། 
ཞི་འགྱུར་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་མ་ཧཱ་བོ་དྷི་ཧ་ར་ཤཱི་ལ་པཱ་ར་མི་ཏཱ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧུྃ།
འཇིགས་དང་འཁོན་སོགས་སྡུག་བསྔལ་ལས།། 
སྩོགས་པའི་འཇིགས་ཀུན་ཞི་གྱུར་ཅིག།
བྱམས་དང་ལྡན་པའི་རྣལ་འབྱོར་གྱིས།། 
ཆོས་ལ་བདག་མེད་བསྒྲུབ་པར་བྱ།། 
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་མ་ཧཱ་དྷརྨ་ཨ་བ་བོ་དྷི་ཀྵཱ་ན་ཏི་པཱ་ར་མི་ཏཱ་པཱ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
འཁོར་བ་མཐར་ཐུག་བར་དུ་ནི།། 
བདག་འཚང་རྒྱ་བར་མ་གྱུར་ཅིག།
དེ་བཞིན་སེམས་ཅན་ཐམས་ཅད་ནི།། 
དེ་ཉིད་སྒྲུབ་པ་བྱེད་པར་ཤོག།
ཨོཾ་སརྦ་ཏ་ཐཱ་ག་ཏ་སཾ་སཱ་ར་པ་རི་ཏྱཱ་ག་ཨ་ནུཏྟ་ར་བཱིརྱ་པཱ་ར་མི་ཏཱ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་སམ་ཡེ་ཧཱུྃ།
སྲོག་ཆགས་ཀུན་གྱི་འདོད་ཆགས་སོགས།། 
ཉོན་མོངས་ཆེན་པོ་ཞི་བར་ཤོག།
སེམས་ཅན་ཐམས་ཅད་གཡེང་མེད་ཅིང་།། 
བསམ་གཏན་བཞི་དང་ལྡན་པར་ཤོག།
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་མ་ཧཱ་སཽ་ཁྱ་བི་ཧཱ་ར་དྷྱཱ་ན་པཱ་ར་མི་ཏཱ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་སམ་ཡེ་ཧཱུྃ།
སངས་རྒྱས་ཡེ་ཤེས་ཤེས་རབ་ཆེ།། 
སྡུག་བསྔལ་གཅོད་བྱེད་བླ་ན་མེད།། 
ཤེས་རབ་སྦྱོར་བས་དག་བྱེད་པའི།། 
སངས་རྒྱས་སེམས་ཅན་དག་གྱུར་ཅིག།
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་ཀླེ་ཤ་ཙྪེ་ད་སརྦ་དྷརྨ་ས་མ་ནྟ་ཛྙཱ་ན་མ་ཧཱ་པྲ་ཛྙཱ་པཱ་ར་མི་ཏཱ་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་སམ་ཡེ་ཧཱུྃ།
སྟོང་གསུམ་གྱི་ནི་རྡུལ་སྙེད་ཀྱི།། 
བདག་ཉིད་ཀྱིས་ནི་རྣམ་བསམ་ཞིང་།། 
མཆོད་པའི་ཕྱིར་ནི་རྣམ་བསམས་ནས།། 
སངས་རྒྱས་ཀུན་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་ཀཱ་ཡ་ནི་རྱཱ་ཏན་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
སྟོང་གསུམ་གྱི་ནི་རྡུལ་སྙེད་ཀྱི།། 
བདག་ཉིད་ཀྱིས་ནི་རྣམ་བསམ་ཞིང་།། 
ལྕེ་ནི་དེ་སྙེད་ལྡན་དང་བཅས།། 
སངས་རྒྱས་བསྔགས་པ་བརྗོད་པར་བྱ།། 
ཨོཾ་སརྦ་ཏ་ཐཱ་ག་ཏ་བཱ་ཀ་ནི་རྱཱ་ཏན་པཱུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ།
དེ་ནས་རྣལ་འབྱོར་དེ་ཉིད་ཀྱི།། 
ལུས་དང་ངག་སེམས་བྱུང་བ་ཡི།། 
མཆོད་པ་དག་ནི་བསྡུས་ནས་སུ།། 
སངས་རྒྱས་ཀུན་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་ཙིཏྟ་ནི་རྱཱ་ཏན་པཱུ་ཛཱ་མེ་གྷ་སམུ་དྲཱ་སྥ་ར་ཎ་ས་མ་ཡེ་ཧཱུྃ།
གྲགས་ཆེན་ལྡན་པའི་སངས་རྒྱས་རྣམས།། 
མ་ལུས་ཀུན་ལ་མཆོད་ནས་ནི།། 
དགེ་བ་དག་ནི་བསྡུས་བྱས་ནས།། 
སེམས་ཅན་དོན་དུ་བསྔོ་བར་བྱ།། 
སངས་རྒྱས་ཐམས་ཅད་རྗེས་དྲན་ནས།། 
སེམས་དཔའི་སྐྱིལ་ཀྲུང་བཅའ་བར་བྱ།། 
བྱམས་སོགས་རྣལ་འབྱོར་ཆེན་པོ་རྣམས།། 
ཕྱོགས་རྣམས་ཀུན་དུ་སྤྲོ་བར་བྱ།། 
གོ་ཆ་མཆོག་གི་ཡིག་གཉིས་ཀྱིས།། 
བློ་ལྡན་བདག་ཉིད་གོ་བགོ་ཞིང་།། 
རིག་སྔགས་གང་ཞིག་མངོན་འདོད་པའི།། 
རིག་སྔགས་དེ་ནི་བཟླ་བར་བྱ།། 
རྒྱུད་ཆེན་གསང་བ་འདི་རུ་ནི།། 
རྣལ་འབྱོར་ཆེན་པོའི་སྔགས་བཟླས་པ།། 
བརྒྱ་རྩ་བཅུ་རུ་བཤད་པ་ཡིན།། 
ཡང་ན་ཉི་ཤུ་རྩ་གཅིག་གོ།། 
ཆོ་གའི་སྦྱོར་བ་འབྲིང་ལ་ནི།། 
ཐུན་མོང་དུ་ནི་རྣམ་ལྔར་བཤད།། 
གང་གིས་སྡིག་ཅན་འགྲུབ་འགྱུར་བའི།། 
གསང་བའི་བཟླས་པ་རྣལ་འབྱོར་ཆེ།། 
དེ་བཞིན་གཤེགས་པའི་རིགས་མཆོག་ལ།། 
བཟླས་པ་འདི་ནི་མཆོག་ཡིན་ནོ།། 
བཀྲ་ཤིས་སྐྱིལ་ཀྲུང་བཅས་ནས་ནི།། 
སེམས་ཀྱིས་སངས་རྒྱས་ལ་དམིགས་ནས།། 
བློ་དང་ལྡན་པ་བདག་ཉིད་ནི།། 
རྟག་ཏུ་ཀུན་མཁྱེན་སངས་རྒྱས་བསམ།། 
གཙུག་ཏོར་ལ་སོགས་མཚན་བཟང་དང་།། 
ལྡན་པར་བདག་གིས་ལུས་བསམས་ཏེ།། 
སངས་རྒྱས་སྙིང་པོ་ནང་འདུག་ཅིང་།། 
ང་ཉིད་སངས་རྒྱས་ཞེས་སུ་བསམ།། 
སངས་རྒྱས་རྣལ་འབྱོར་ལས་བྱུང་བའི།། 
གང་གིས་འཁོར་ལོ་རྣམ་སྤྲུལ་པ།། 
མངོན་པར་བྱང་ཆུབ་ཆན་པོ་ཡི།། 
ཆོས་ཀྱི་འཁོར་ལོ་བསྐོར་བར་བྱ།། 
གདུལ་བྱའི་ཚོགས་ནི་ལོངས་སྤྱོད་པའི།། 
ཆོས་དང་ལོངས་སྤྱོད་སྤྲུལ་པའང་འགྲུབ།། 
གནས་ནི་ཡོངས་སུ་གྱུར་བ་ཡིས།། 
སེམས་ནི་ཀུན་གཞི་ལས་བྱུང་མིན།། 
བསོད་ནམས་ཡེ་ཤེས་རབ་རྫོགས་ཕྱིར།། 
ཟླ་བ་གང་བར་རྣམ་པར་བརྟགས།། 
ཟླ་བ་གང་བ་དྲི་མེད་པ།། 
སྙིང་ག་རུ་ནི་བསྒོམ་པར་བྱ།། 
ཟླ་བའི་དཀྱིལ་འཁོར་དབུས་སུ་ནི།། 
རིག་པའི་ཡི་གེ་རྣམ་པར་བསྒོམ།། 
དེ་ལྟ་བུ་ཡི་ཚུལ་མཆོག་གིས།། 
ཟླ་བ་ཕྱེད་ན་འགྲུབ་པར་འགྱུར།། 
མཚམས་མེད་ལྔ་པོ་བྱེད་པ་ཡང་།། 
ལོ་གཅིག་ན་ནི་འགྲུབ་པར་འགྱུར།། 
ཇི་སྲིད་སྐྱོ་བར་མི་འགྱུར་བའི།། 
དེ་སྲིད་རྣལ་འབྱོར་ཆེན་པོས་བཟླས།། 
ལུས་ནི་ངལ་བར་གྱུར་པ་ན།། 
ཕྱག་རྒྱ་བཅིང་བ་བརྩམ་པར་བྱ།། 
དེ་བཞིན་གཤེགས་པའི་རིགས་བཟླས་པའི།། 
དེ་ཚེ་བྱང་ཆུབ་མཆོག་བཅིང་བྱ།། 
ཡང་ན་ཆོས་འབྱུང་ཞེས་པའམ།། 
ཤིན་ཏུ་རྨད་བྱུང་དཔལ་བེའུའོ།། 
དེ་ནས་རྡོ་རྗེའི་རིགས་བཟླས་པ།། 
ཕྱག་ན་རྡོ་རྗེ་རང་བདག་ཉིད།། 
བྱང་ཆུབ་སྙིང་པོ་ལ་གནས་བདག།
བདག་ནི་ཕྱག་ན་རྡོ་རྗེ་བསྟན།། 
ཟླ་བའི་དཀྱིལ་འཁོར་དབུས་སུ་ནི།། 
རྡོ་རྗེའི་གཟུགས་ནི་རྣམ་པར་བསྒོམ།། 
གསང་ཆེན་རྡོ་རྗེའི་དབུས་སུ་ནི།། 
རིག་པའི་ཡི་གེ་རྣམ་པར་བསྒོམ།། 
དེ་ནས་པདྨའི་རིགས་བཟླས་པ།། 
པདྨ་སེམས་དཔའ་རང་བདག་ཉིད།། 
ཟླ་བའི་དབུས་སུ་པདྨ་ཆེ།། 
པདྨའི་དབུས་སུ་ཡི་གེ་རྣམས།། 
དེ་བཞིན་རིན་ཆེན་རིགས་བཟླས་པའི།། 
རིན་ཆེན་རྒྱལ་པོ་རང་བདག་ཉིད།། 
ཟླ་བའི་དབུས་སུ་རིན་ཆེན་ཆེ།། 
རིན་ཆེན་དབུས་སུའང་ཡི་གེ་རྣམས།། 
དེ་ན་ལས་ཀྱི་རིགས་བཟང་པོ།། 
རྣལ་འབྱོར་དོན་ཀུན་སྒྲུབ་བྱེད་ལ།། 
སངས་རྒྱས་སྙིང་པོ་རང་བདག་ཉིད།། 
རྡོ་རྗེ་ལས་སུ་རྣམ་པར་བསྒོམ།། 
ཟླ་བའི་དཀྱིལ་འཁོར་དབུས་སུ་ནི།། 
རིན་ཆེན་རྡོ་རྗེ་རྣམ་པར་བསྒོམ།། 
རིན་ཆེན་རྩེ་མོ་རྡོ་རྗེ་ཆེ།། 
དེ་ཡི་དབུས་སུའང་ཡི་གེ་རྣམས།། 
རིགས་ལྔ་ཡི་ནི་བཟླས་པ་འདི།། 
གསང་བའི་བཟླས་པ་བརྗོད་པར་བྱ།། 
དེ་ནས་གཞན་ཡང་བཤད་བྱ་སྟེ།། 
བཟླས་རྒྱུད་གསང་བ་མཆོག་འཛིན་པ།། 
དེ་བཞིན་གཤེགས་པའི་རིགས་བཟླས་པའི།། 
སངས་རྒྱས་བདག་ཉིད་བཀྲ་ཤིས་འཛིན།། 
སྟོང་གསུམ་གྱི་ནི་འཇིག་རྟེན་འདིར།། 
སངས་རྒྱས་གཟུགས་སུ་རྣམ་པར་བསྒོམ།། 
སངས་རྒྱས་དེ་ཡི་ཐུགས་དབུས་སུ།། 
རིག་པའི་ཡི་གེ་རྣམ་པར་བསྒོམ།། 
རང་གི་ལུས་ནི་བདག་མེད་ཅིང་།། 
ཆོས་དང་གང་ཟག་སྟོང་པ་ཉིད།། 
སངས་རྒྱས་དེ་དག་གི་གཟུགས་ནི།། 
བདག་མེད་པར་ནི་རྣམ་པར་བསམ།། 
ལུས་ནི་སངས་རྒྱས་ཞེས་བརྗོད་པས།། 
སངས་རྒྱས་དེ་ཡང་ཡོད་མ་ཡིན།། 
ཕུང་པོ་དང་ནི་སྐྱེ་མཆེད་ཁམས།། 
ཆོས་ཞེས་བྱ་བའི་སངས་རྒྱས་མེད།། 
གང་ཟག་ཉིད་ཀྱིས་སངས་རྒྱས་མེད།། 
སངས་རྒྱས་མེད་པ་ཡང་མ་ཡིན།། 
ཕ་རོལ་ཕྱིན་དྲུག་ས་བོན་ཏེ།། 
ཤེས་རབ་ས་བོན་སྦྱོང་མཛད་པའི།། 
གནས་དང་གནས་མིན་སྐལ་ལྡན་པ།། 
དེ་ཉིད་བྱང་ཆུབ་བདག་མེད་འཛིན།། 
དེ་ལྟ་བུས་ནི་གསང་ཆེན་གྱི།། 
དེ་བཞིན་གཤེགས་པའི་རིགས་བཟླས་ན།། 
མྱུར་བར་སློབ་དཔོན་ཆེན་པོ་ཡིས།། 
རབ་ཏུ་དགའ་བ་འགྲུབ་པར་འགྱུར།། 
དེ་ནས་རྡོ་རྗེའི་རིགས་བཟླས་པ།། 
རྡོ་རྗེ་སེམས་དཔའ་རང་བདག་ཉིད།། 
སྟོང་གསུམ་གྱི་ནི་འཇིག་རྟེན་འདིར།། 
རྡོ་རྗེའི་གཟུགས་སུ་རྣམ་པར་བསྒོམ།། 
རྡོ་རྗེ་དེ་ཡི་ལྟེ་དབུས་སུ།། 
རིག་པའི་ཡི་གེ་རྣམ་པར་བསྒོམ།། 
དངོས་མེད་ཅེས་བྱ་རྡོ་རྗེ་དེ།། 
བྱང་ཆུབ་འབྲས་བུ་གང་ཡིན་པའོ།། 
གང་ཞིག་རྡོ་རྗེ་ཞེས་སུ་བཤད།། 
གང་ཞིག་དེ་ཉིད་འགྱུར་མེད་པའི།། 
ལུས་ཀྱི་དེ་ཉིད་ཅེས་བརྗོད་ལ།། 
གང་ཞིག་ཆོས་དང་ཆོས་ཉིད་སྟོང་།། 
གཟུགས་ལ་སོགས་པའི་ཆོས་ཆེན་པོ།། 
འབྱུང་བ་ཆེ་སྒྲ་འཛིན་པ་མིན།། 
ལུས་ནི་གཟུགས་ཞེས་བྱ་བར་བརྗོད།། 
གཟུགས་ཞེས་བྲ་བར་ཡོད་མ་ཡིན།། 
གཟུགས་དེ་ཡང་ནི་རྣམ་ཕྱེ་ལ།། 
ཕྲ་མོའི་འདུ་ཤེས་རྣམ་པར་བསྒོམ།། 
ཆ་ཤས་སུ་ནི་རྣམ་ཕྱེ་ན།། 
གཟུགས་ཞེས་བྱ་བ་ཡོད་མ་ཡིན།། 
ཆ་ཤས་དེ་མིང་རྣམ་ཕྱེ་ན།། 
ཆ་ཤས་ཞེས་བྱ་ཡོད་མ་ཡིན།། 
གཟུགས་ནི་སྟོང་པ་ཞེས་བཤད་དོ།། 
འདི་དེ་རྡོ་རྗེ་ཞེས་བྱར་བསྟན།། 
གཟུགས་སོགས་ཆོས་རྣམས་ཐམས་ཅད་ནི།། 
སྟོང་པ་ཉིད་ནི་རྣམ་པར་བསྒོམ།། 
དེ་ལྟ་བུ་ཡི་རྣལ་འབྱོར་གྱིས།། 
རབ་ཏུ་དགའ་བ་བསྒྲུབ་པར་བྱ།། 
དེ་ནས་རིན་ཆེན་རིགས་བཟླས་པ།། 
རྡོ་རྗེ་རིན་ཆེན་རིགས་བདག་ཉིད།། 
སྟོང་གསུམ་གྱི་ནི་འཇིག་རྟེན་འདིར།། 
སྟོང་ཉིད་ནམ་མཁར་རྣམ་པར་བསྒོམ།། 
དེ་ནི་ནམ་མཁར་རྣལ་འབྱོར་ཆོས།། 
རྟོག་པ་དང་བཅས་ཡི་གེ་བསམ།། 
ཆོས་ཀུན་དངོས་མེད་ཅེས་བྱ་བ།། 
སྟོང་ཉིད་དེ་བཞིན་ཉིད་ཅེས་བརྗོད།། 
དངོས་མེད་ཅེས་བྱའི་གཟུགས་མེད་དེ།། 
མཁའ་མཚུངས་སངས་རྒྱས་སྤྱོད་ཡུལ་ལོ།། 
གང་ལ་གཟུགས་ནི་ཡོད་མིན་པའི།། 
མིག་ཅེས་བྱ་བ་ཅི་ཡིན་བརྗོད།། 
མིག་དེ་ཡང་ནི་གང་ཞིག་གི།། 
མིག་ཅེས་བྱ་བ་ཡིན་པར་བརྗོད།། 
བདག་པོ་རྒྱལ་པོ་འདི་གང་ཞིག།
འདི་ཡི་སྐྱེ་བའང་ཇི་ལྟ་བུའི།། 
འབྱུང་བ་ཆེན་པོ་བཞི་འདུས་ལས།། 
མིག་གི་དབང་པོ་ཡང་དག་བྱུང་།། 
མིག་དེ་ལ་ཡང་གཟུགས་མེད་ལ།། 
ཅི་ཞིག་བྱེད་དེ་ཡོད་པའང་མིན།། 
མིག་ནི་ཇི་ལྟ་བ་བཞིན་དུ།། 
ཐམས་ཅད་གཟུང་དང་འཛིན་པ་སྤངས།། 
བཟླས་པའི་སྦྱོར་བ་འདི་ཡིས་ནི།། 
ཆོས་ཆེན་པོ་ཡི་དབང་བསྐུར་འགྱུར།། 
དེ་ནས་པདྨའི་རིགས་བཟླས་པ།། 
པདྨའི་སེམས་དཔའ་རང་བདག་ཉིད།། 
སྟོང་གསུམ་གྱི་ནི་འཇིག་རྟེན་འདིར།། 
པདྨའི་གཟུགས་སུ་རྣམ་པར་བསྒོམ།། 
པདྨ་ཤིན་ཏུ་དག་དེ་ལ།། 
རིག་པའི་ཡི་གེ་རྣམ་པར་བསྒོམ།། 
ཤེས་རབ་ཆེན་པོས་པདྨ་དེ།། 
ཆོས་ཀྱི་སྙིང་པོར་བསམ་པར་བྱ།། 
པདྨ་ཆུ་ཡིས་མ་གོས་ཤིང་།། 
འདམ་གྱི་ཉེས་པས་གོས་མི་འགྱུར།། 
སེམས་ཅན་ཐམས་ཅད་དེ་བཞིན་དག།
ཆོས་ནི་གཟོད་ནས་མ་སྐྱེས་པའི།། 
དེ་བཞིན་གཤེགས་ཉིད་འདི་གང་ཞིག།
ཆོས་དང་ཆོས་ཉིད་སྟོང་གང་ཡིན།། 
གཟུགས་སོགས་ཆོས་རྣམས་ཐམས་ཅད་ཀྱི།། 
ཆོས་ཉིད་དེ་བཞིན་ཉིད་དུ་འདོད།། 
དེ་ནས་ལས་ཀྱི་རིགས་བཟླས་པའི།། 
ལས་ཀྱི་རྣལ་འབྱོར་རྣམ་པར་བསམ།། 
སངས་རྒྱས་རྣམ་འཕྲུལ་འཁོར་ལོ་འདི།། 
ཆོས་དང་ལོངས་སྤྱོད་ཐོབ་བྱེད་ཡིན།། 
གང་ལ་ཆོས་ཞེས་བྱ་བ་མེད།། 
སངས་རྒྱས་ཀྱི་ནི་རྣམ་འཕྲུལ་སྣང་།། 
ཨེ་མའོ་སངས་རྒྱས་དེ་དག་སྣང་།། 
རང་གི་ལས་ཀྱང་སྒྲུབ་པར་མཛད།། 
དེ་ལྟ་བུ་ཡི་རྣལ་འབྱོར་གྱིས།། 
རྡོ་རྗེ་སློབ་དཔོན་དཀའ་ཐུབ་ཆེ།། 
ཚེ་འདི་ཉིད་ལ་དམ་པ་ཡི།། 
སངས་རྒྱས་ཉིད་ནི་མཆོག་ཐོབ་འགྱུར།། 
རྡོ་རྗེའི་སྙིང་སོགས་ཕྱག་རྒྱ་ནི།། 
རྡོ་རྗེའི་རིགས་ལ་བདག་པོར་བཤད།། 
རིན་ཆེན་ལ་སོགས་དབང་བསྐུར་ཞིང་།། 
དག་པའི་མཆོག་ནི་པད་མཆོག་འཛིན།། 
སངས་རྒྱས་སྐུ་ནི་ཆོས་ཆེན་ལ།། 
རྡོ་རྗེ་རྣལ་འབྱོར་ངེས་བསྟན་བྱ།། 
བྱང་ཆུབ་མཆོག་ནི་ཀུན་འདུལ་བ།། 
འདི་ནི་བཟླས་པ་དམ་པར་འདོད།། 
དེ་ནས་སློབ་དཔོན་རྡོ་རྗེ་འཛིན།། 
ཕྲེང་བ་ངེས་པར་བསྟེན་པར་བྱ།། 
གང་དུ་བཟླས་པ་བྱེ་བ་བྱེད།། 
རྣམ་གཉིས་རྣམ་གསུམ་ཉུང་བའང་རུང་།། 
ཕྲེང་བ་སངས་རྒྱས་ལ་མཛུབ་བ་བཅས།། 
གུང་མོས་རྡོ་རྗེའི་རྣལ་འབྱོར་སྐྱེས།། 
སྲིན་ལག་སྟེང་དུ་རིན་ཆེན་སྐྱེས།། 
མཐེའུ་ཆུང་གིས་ནི་པད་ཁ་ཕྱེ།། 
ལས་ཀྱི་ཕྲེང་བས་ལས་བྱེད་པ།། 
སོར་མོ་ཀུན་གྱིས་བྱ་བར་བཤད།། 
རྡོ་རྗེའི་རིག་པ་འཛིན་པ་ཡི།། 
འདི་ནི་གསང་བའི་བཟླས་པ་ཆེ།། 
སངས་རྒྱས་རྣལ་འབྱོར་བོ་དེ་ཙེ།། 
རྡོ་རྗེ་ཅན་ལ་རུ་དྲཱ་ཀྵ།། 
ཕྱི་རོལ་རྡོར་རིགས་དབང་པོ་སྟེ།། 
མུ་ཏིག་ནོར་བུའི་རྣལ་འབྱོར་ཅན།། 
པདྨའི་སྙིང་པོའི་ཕྲེང་བ་ནི།། 
པདྨའི་རིགས་རྣམས་ཀུན་ལ་བསྔགས།། 
ཡང་ན་ཀུན་ལས་མཆོག་གྱུར་པ།། 
བོ་དེ་ཙེ་དེ་སྲོག་འཛིན་པ།། 
ལྕགས་ཀྱི་བཟླས་པ་ཉིས་འགྱུར་ཏེ།། 
ཟངས་ཀྱི་ཡང་ནི་བཞིར་འགྱུར་རོ།། 
རུ་དྲཱ་ཀྵ་ཡི་བྱེ་བ་གཉིས།། 
མུ་ཏིག་གི་ནི་བརྒྱར་འགྱུར་རོ།། 
དབང་པོའི་སྟོང་འགྱུར་རྣལ་འབྱོར་ཏེ།། 
དངུལ་གྱི་འབུམ་དུ་འགྱུར་བ་ཡིན།། 
པདྨའི་བྱེ་བ་བརྒྱ་འགྱུར་བརྗོད།། 
བོ་དེ་ཙེ་ཡི་གྲངས་མེད་དོ།། 
ལག་པ་གཡོན་པས་ཕྱག་རྒྱ་བཅིང་།། 
གཡས་པ་ཕྲེང་བ་དང་ལྡན་བྱ།། 
ཇི་ལྟར་སྔར་བཤད་གསང་བ་སོགས།། 
རྨད་བྱུང་ཆེན་པོའི་བཟླས་པ་བྱ།། 
ཅི་ཡི་ཕྱིར་ན་བཟླས་པ་བརྗོད།། 
དགེ་བ་ལ་བརྩོན་རྒྱལ་འགྱུར་ཞིང་།། 
རྨད་བྱུང་རྣམས་ཀྱང་མཐོང་འགྱུར་ལ།། 
བྱང་ཆུབ་སྤྱོད་པ་རྒྱལ་འགྱུར་ཞིང་།། 
སངས་རྒྱས་རོལ་པ་མངོན་པར་འགྱུར།། 
བཟླས་པས་སྐྱོན་ལངས་ནས་ནི།། 
ཕྱག་རྒྱ་དག་ནི་བཅིང་བར་བྱ།། 
སེམས་ཅན་ཀུན་གྱི་དོན་བྱའི་ཕྱིར།། 
ཕྱོགས་ཀུན་དུ་ནི་འདུད་པར་བཤད།། 
བྱང་ཆུབ་སེམས་ཚུལ་ཐོབ་བྱེད་པའི།། 
མདོ་སོགས་གསང་བ་བཀླག་པར་བྱ།། 
བསོད་ནམས་ཚོགས་ནི་བསྐྱེད་པའི་ཕྱིར།། 
སངས་རྒྱས་མཆོད་པ་ཡང་དག་བྱ།། 
དེ་ནས་ཟས་ཀྱི་དུས་སུ་ནི།། 
རྣམ་པ་ཀུན་དུ་ཆང་བུ་སྦྱིན།། 
སངས་རྒྱས་རིག་པས་མངོན་བསྲུངས་ལ།། 
བཟའ་བདག་པ་དབུལ་བར་བྱ།། 
སངས་རྒྱས་བདག་ཉིད་བཟའ་བ་དབུལ།། 
ལེགས་པར་བགོས་ནས་བཟའ་བ་དབུལ།། 
སྔ་དྲོ་སྡོམ་པ་བླང་བྱ་སྟེ།། 
དེ་ཉིད་ཉིན་ཕྱེད་དང་མཚམས་སུ།། 
ཉིན་དང་མཚན་མོ་ལན་གསུམ་དུ།། 
སངས་རྒྱས་རྡོ་རྗེ་ནོར་བུ་དང་།། 
པདྨ་བྱེད་པའི་རྣལ་འབྱོར་གང་།། 
རྣམ་པ་བཞི་པོ་དེ་ལས་སྦྱོར།། 
སངས་རྒྱས་ཆོས་དང་ཚོགས་བྱང་ཆུབ།། 
ཉིན་དང་མཚན་ལ་རྣམ་པ་དྲུག།
རྡོ་རྗེ་དྲིལ་བུ་ཚོགས་སློབ་དཔོན།། 
རྡོ་རྗེ་ཅན་རྣམས་དེ་བཞིན་དྲུག།
ཟང་ཟིང་མི་འཇིགས་ཆོས་དང་ནི།། 
བྱམས་པ་ཉིན་ཞག་ཀུན་ལ་ཡང་།། 
ཆོས་གསུམ་ཚངས་པ་བཞི་ཞེས་པ།། 
རྣམ་པ་བརྒྱད་དུ་བཟླས་པར་བྱ།། 
འདི་ཡི་ཆོས་ཆེན་གསུམ་པོ་ལ།། 
རྟག་ཏུ་སྙོམས་པར་འཇུག་པར་བྱ།། 
གསང་མཆོག་དཀྱིལ་འཁོར་མཆོག་དང་ནི།། 
དེ་བཞིན་ལས་ཀུན་བྱེད་པའོ།། 
གང་དུ་སྡིག་པར་མི་འགྱུར་བའི།། 
ཐམས་ཅད་བཟའ་ཞིང་ཐམས་ཅད་ལེན།། 
ལུས་ནས་ལྷག་མར་གྱུར་བ་སྤང་།། 
དེ་བཞིན་དྲི་མ་ཐམས་ཅད་སྤང་།། 
ཉིན་རེ་ཞིང་ནི་ལན་གསུམ་དུ།། 
ཁྲུས་གསུམ་བྱ་ཞིང་གསང་བླང་བ།། 
གོས་ཀྱང་ལན་གསུམ་བརྗེ་བར་བྱ།། 
གཙང་གོས་ལན་གསུམ་ཡང་ནི་སྦྱིན།། 
ཤ་དང་ཆང་དང་བཙོང་ལ་སོགས།། 
དྲི་ངན་ཁ་ཡི་སྒྲེགས་པ་དང་།། 
འཁྲིག་པ་འདོད་དང་བསྟེན་པ་དང་།། 
སེམས་ཅན་འཚེ་ལ་དགའ་མི་བྱ།། 
བརྩོན་ཞིང་ལས་མཁས་སྤྱོད་པར་ལྡན།། 
སྒྲིན་ཞིང་དུལ་ལ་དགའ་དང་གཙང་།། 
བྱ་བ་བྱེད་ཅིང་བླ་མ་འཁུར།། 
དགེ་ལེགས་རྒྱན་ནི་འཆང་བར་བྱེད།། 
ཀུན་རྫོབ་དོན་དམ་རྣམ་པ་གཉིས།། 
བསླབ་པའི་སྡོམ་པ་བླང་བར་བྱ།། 
ཆུང་ངུ་བཟའ་ཞིང་བསྙེན་པར་བྱ།། 
ཁ་ནི་ནང་དུ་ལྟ་ཡིད་ཆེས།། 
སྔགས་དང་ཕྱག་རྒྱ་རིག་སྔགས་དང་།། 
གཟུངས་དང་ལྷ་དང་བླ་མ་དང་།། 
རྡོ་རྗེ་ལ་སོགས་མཚོན་ཆ་བཟང་།། 
ལྷ་ཡི་གནས་དང་ཡང་དག་ལྡན།། 
འཇིགས་མིན་གཡོ་དང་སྒྱུ་ཅན་མིན།། 
མི་བརྟན་པ་ཡི་བློ་ཅན་མིན།། 
མྱ་ངན་འདས་ལ་དགའ་བ་མིན།། 
སེམས་ནི་དབང་པོས་ཕྲོགས་པ་མིན།། 
བློ་ལྡན་འཇིག་རྟེན་འདིར་མི་དགའ།། 
དེ་བཞིན་ཕ་རོལ་དགའ་བ་མིན།། 
ལུས་སྲོག་བཏང་སྙོམས་མི་བྱ་ཞིང་།། 
བསླབ་པ་ལས་ནི་འདའ་མི་བྱ།། 
སྐྲག་ལྡན་ང་རྒྱལ་ལྡན་པ་མིན།། 
འཇིག་རྟེན་བྱ་བ་འདོད་མི་བྱ།། 
དེ་ལྟའི་ངོ་མཚར་ཚུལ་ལ་ནི།། 
རྣལ་འབྱོར་པ་ཡིས་བསྒྲུབ་པར་བྱ།། 
སྨྲ་བ་སྤང་ཞིང་བརྗོད་ཆེན་ལྡན།། 
རྟེན་པ་སྤང་ཞིང་ལེགས་རྙེད་ལྡན།། 
དཔའ་ཞིང་བརྟན་ལ་བླ་མར་གུས།། 
སྡིག་པས་འཇིགས་ཤིང་ཀུན་དུ་བསྡམས།། 
ཅི་ནུས་ཇི་ལྟར་སྤྲོ་བར་བྱ།། 
ཟླ་བའམ་ཡང་ན་ལོ་རེའམ།། 
ཉིན་ཞག་གཅིག་ལ་ལན་གཉིས་སུ།། 
དེ་བཞིན་བླ་མ་བལྟ་བར་བྱ།། 
མཚམས་མེད་ལྔ་པོ་བྱེད་པ་ཡང་།། 
དེ་ལྟ་བུ་ཡི་ཚུལ་གནས་ཤིང་།། 
ཕྱག་རྒྱ་རྣམ་པ་བརྒྱད་བཅིངས་ནས།། 
རྟག་ཏུ་འགྲུབ་པར་འགྱུར་བ་ཡིན།། 
བརྟུལ་ཞུགས་ཚངས་པར་རྫོགས་གྱུར་ནས།། 
རྣལ་འབྱོར་མཁའ་འགྲོའི་དཀྱིལ་འཁོར་དུ།། 
རྡོ་རྗེ་འཆང་བ་སློབ་དཔོན་ལ།། 
སངས་རྒྱས་ཀུན་གྱིས་དབང་བསྐུར་འགྱུར།། 
རིག་པ་ཀུན་བདག་རྒྱལ་པོ་སྟེ།། 
དཀྱིལ་འཁོར་ཀུན་གྱི་དེ་ཉིད་རིག།
རྣལ་འབྱོར་ཆོ་ག་དེ་ཉིད་ཤེས།། 
དེ་བཞིན་ལྷ་ཡི་རིགས་རྣམས་མཐོང་།། 
སྡོམ་པ་བླངས་ཤིང་རྣམ་པར་མཁས།། 
རིག་པའི་སློབ་དཔོན་དབང་བསྐུར་འགྱུར།། 
ལམ་རྣམས་ཆེན་པོ་བྱེད་རྒྱལ་པོ།། 
རིག་པ་ལྡན་ཞིང་དེ་ཉིད་ཤེས།། 
ཕན་པ་དང་ནི་གནོད་པར་ཤེས།། 
ལྷ་ལ་སོགས་པ་ཀུན་དབང་བྱེད།། 
གནོད་སྦྱིན་འབྱུང་པོ་ལྷ་དབང་སོགས།། 
རིག་པའི་རྒྱལ་པོ་མངག་གཞུག་པ།། 
འདི་ནི་ཆོས་ཀྱི་གྲུ་ལ་གནས།། 
སངས་རྒྱས་མཆོད་པ་ལེགས་མཆོད་བྱེད།། 
བྱང་ཆུབ་སེམས་དཔའི་ཚོགས་རྒྱལ་པོ།། 
མཛོད་འཛིན་རྟག་ཏུ་གསང་བ་འཛིན།། 
འཁོར་ལོ་གྲོང་ཁྱེར་ཆེན་པོར་གནས།། 
བྱང་ཆུབ་སེམས་དཔའི་ཚུལ་འཛིན་པའི།། 
དམ་ཆོས་བཅུད་ཀྱི་སྙིང་པོ་སྐྱེས།། 
སྙིང་པོ་འཛིན་ཅིང་དཀྱིལ་འཁོར་མཆོད།། 
དགོངས་པ་དེ་ཉིད་ཚུལ་ཤེས་འདི།། 
ཐེག་པ་ཆེན་པོའི་ཚུལ་དོན་ཤེས།། 
མཆོད་སྦྱིན་ལྷག་པའི་མཆོད་དམ་པའི།། 
གསང་བ་ཡི་ནི་དཀྱིལ་འཁོར་བྱ།། 
རྡོ་རྗེ་ཁྲོ་བོའི་ཏིང་འཛིན་གྱི།། 
གང་ཞིག་གི་ནི་ཐོག་མ་རུ།། 
བགེགས་ཀུན་ངེས་པར་འཇོམས་པ་ཡི།། 
གསང་སྔགས་དྲག་པོ་བརྗོད་པར་བྱ།། 
བཀྲ་ཤིས་སྡིག་པ་འཇོམས་བྱེད་པའི།། 
བཟླས་བརྗོད་སྦྱིན་སྲེག་ཆོ་ག་ཡང་།། 
ང་ནི་རྡོ་རྗེ་མེ་ལྟར་འབར།། 
དྲག་པོའི་བཟོད་དཀའ་ཡེ་ཤེས་འཛིན།། 
དཀྱིལ་འཁོར་མཆོད་པ་བྱ་བ་ནི།། 
ཡོ་བྱད་ཡོངས་སུ་བརྟག་པར་བྱ།། 
ཡང་ན་ཕྱི་ནས་བྱེད་པ་ཡིས།། 
ཅི་རིགས་པར་ནི་བརྟག་པར་བྱ།། 
དཔག་ཚད་ལས་ལྷག་མི་བྱ་ཞིང་།། 
ཁྲུ་དྲུག་ལས་ནི་ཆུང་བ་མིན།། 
སྒྲུབ་པ་བཅུ་གཉིས་ཞེས་བྱ་སྟེ།། 
གཞན་ཡང་བྱེད་པ་བཅུ་གཉིས་སོ།། 
གལ་ཏེ་དེ་ནི་རྒྱལ་པོར་འགྱུར།། 
དཔག་ཚད་ཀྱི་ནི་ཁྱོན་ཙམ་བྱ།། 
ཡང་ན་ཀུན་ནས་བཟང་པོ་སྟེ།། 
ངོས་བཞི་དག་དང་ཡང་དག་ལྡན།། 
ཡང་ན་སྒྲུབ་པ་བློན་པོ་ཡིན།། 
ཁྲུ་སྟོང་ཡོད་པ་མཆོག་ཡིན་ནོ།། 
ཡང་ན་ཀུན་ནས་བཟང་བ་ཡི།། 
ཁྲུ་དྲུག་པ་ལས་ཆུང་མི་བྱ།། 
ཡང་ན་ཚོང་དཔོན་འགའ་ཞིག་གམ།། 
ཡང་ན་དེད་དཔོན་ཡིན་ཡང་རུང་།། 
ངོས་བཞི་དག་དང་ཡང་དག་ལྡན།། 
ལྔ་བ་ལས་ནི་ཆུད་མི་བྱ།། 
ཡང་ན་གང་ཞིག་གཞན་དག་གམ།། 
སྒྲུབ་པ་པོ་དག་ཡིན་ཡང་རུང་།། 
བཅུ་པ་ལས་ནི་ཆུང་མི་བྱ།། 
ཟུར་བཞི་དག་དང་ཡང་དག་ལྡན།། 
རྒྱ་ཆེར་ཡང་ནི་མི་བྱའོ།། 
ཡང་ན་སྒྲུབ་བྱེད་སློབ་དཔོན་ཡིན།། 
དྲུག་པ་ལས་ནི་ཆུང་མི་བྱ།། 
ཡང་ན་དཔག་ཚད་དང་ལྡན་པའོ།། 
ཡང་ན་ཡོ་བྱད་ལྡན་པར་བྱ།། 
གལ་ཏེ་སྒྲུབ་བྱེད་དེ་རྒྱལ་པོ།། 
རིན་ཆེན་ཕྱེ་མ་རབ་ཏུ་བྱ།། 
རིན་ཆེན་བཏགས་ལས་ལེགས་བྱ་ཞིང་།། 
ཤིན་ཏུ་ཁྱད་འཕགས་ཡིད་དུ་འོང་།། 
ཨིནྡྲ་ནཱི་ལ་སྔོན་པོ་ཆེ།། 
ཚོན་རྩི་སྔོན་པོ་རབ་ཏུ་བྱ།། 
པདྨ་རཱ་ག་རཱ་ག་ཆེ།། 
ཚོན་རྩི་དམར་པོ་ཡང་དག་ལྡན།། 
ཚོན་རྩི་སེར་པོ་མདོག་བཟང་པོ།། 
དྲི་མ་མེད་པའི་འོད་ཟེར་ལྡན།། 
ཚོན་རྩི་དཀར་པོ་ལྡན་པ་ཡི།། 
དཀར་པོ་དག་ནི་ཤེལ་ལས་བྱ།། 
བཻཌཱུརྱ་དང་བཙོད་མདོག་སྟེ།། 
ཚོན་རྩི་ལྔ་ཞེས་བྱ་བར་བཤད།། 
གལ་ཏེ་དེ་ནི་མ་འབྱོར་ན།། 
རིན་པོ་ཆེ་དང་བསྲེས་པས་བྱ།། 
ཚོང་དཔོན་ཡང་ན་དེད་དཔོན་རུང་།། 
ཚོན་རྩི་དག་ལ་རབ་ཏུ་བྱ།། 
ཡང་ན་གཞན་ནི་འགའ་ཞིག་ཡིན།། 
ཚོན་རྩི་གཞན་ནི་དམ་པར་སྦྱར།། 
ཐལ་བ་ཡིས་ཀྱང་དུས་ཅི་བཞིན།། 
འདིར་ནི་སློབ་དཔོན་དག་གིས་བྱ།། 
རིན་ཆེན་ཕྱེ་མར་ཡང་དག་ལྡན།། 
ཡང་ན་ཡོ་བྱད་དང་ལྡན་པ།། 
གལ་ཏེ་སྒྲུབ་བྱེད་དེ་རྒྱལ་པོ།། 
སྣ་ཚོགས་བྱེ་བའི་ཚད་དུ་བྱ།། 
ཡང་ན་འབུམ་དང་ཡང་དག་ལྡན།། 
སྟོང་ལས་ཉུང་བར་མི་བྱའོ།། 
སྤོས་དང་མར་མེའི་མཆོད་བསྟོད་དང་།། 
དྲི་ཡི་བུམ་པ་ཉིད་དང་ནི།། 
དེ་བཞིན་བུམ་གང་གཏོར་མ་དང་།། 
བུམ་པ་རྣམས་དང་མར་མེ་དག།
ཚོང་དཔོན་ཡང་ན་དེད་དཔོན་རུང་།། 
བཅུ་ལས་ཉུང་བར་མི་བྱའོ།། 
གཞན་འགའ་ཞིག་ནི་འོངས་ཀྱང་རུང་།། 
བཅའ་བདག་ནི་སྟོང་ཕྲག་བཅུ།། 
བཅུ་ལས་ཉུང་བར་མི་བྱའོ།། 
བཟའ་བདག་ནི་བརྒྱའམ་སྟོང་།། 
བཅུ་ལས་ཉུང་བར་མི་བྱའོ།། 
གཡོས་ཀྱི་རྣམ་པ་ཀུན་དང་ནི།། 
དེ་བཞིན་དྲི་རྣམས་ཐམས་ཅད་ཀུན།། 
རོལ་མོ་སྒེག་དང་རྩེད་མོ་དང་།། 
དེ་བཞིན་ཕུན་སུམ་ཚོགས་པ་ཀུན།། 
དེ་ནས་རྡོ་རྗེ་སློབ་དཔོན་གྱིས།། 
དེ་ཚེ་མཆོད་པ་བྱེད་ནས་ནི།། 
ཅི་ནས་སོང་ནི་ཁྱེད་ཅག་རྣམས།། 
གྲུབ་པར་བྱ་ཕྱིར་བརྟུལ་ཞུགས་བརྩམ།། 
རང་ཉིད་ཁྲུས་བྱས་ཡན་ལག་བྱུགས།། 
དག་ཅིང་གཙང་མའི་གོས་གྱོན་ཅིང་།། 
རྣམ་པར་དབེན་པའི་གནས་འདུག་སྟེ།། 
སངས་རྒྱས་ཐམས་ཅད་སྤྱན་དྲང་བྱ།། 
མེ་ཏོག་སྤོས་སྣོད་ལག་ཐོགས་ཤིང་།། 
ཕྱོགས་རྣམས་ཀུན་ཏུ་ཕྱག་བྱའོ།། 
སངས་རྒྱས་ཡེ་ཤེས་མཆོག་ལྡན་པའི།། 
སངས་རྒྱས་ལ་སོགས་ཀུན་གཤེགས་ཤིང་།། 
གསང་བའི་སྤྱན་ནི་འགུགས་པ་ཡི།། 
རྡོ་རྗེའི་ཕྱག་རྒྱ་བཅིང་བར་བྱ།། 
རྡོ་རྗེའི་སྔགས་དང་ཕྱག་རྒྱ་ཡིས།། 
སངས་རྒྱས་ཐམས་ཅད་སྤྱན་དྲང་བྱ།། 
དེ་ནས་གནས་ནི་ཡང་དག་བསྒྲུབ།། 
དབེན་ཞིང་ཀུན་དུ་གཡེང་བ་མེད།། 
རི་བོ་ཡང་ནི་དགོན་པའམ།། 
དེ་བཞིན་ཕུག་གི་ནང་དག་གམ།། 
ཤིང་དྲུང་གི་ནི་གནས་དག་གམ།། 
ཆུ་བོའི་འགྲམ་མམ་ཡང་ན་ངོགས།། 
དངོས་གྲུབ་གནས་སུ་འདུག་ནས་ནི།། 
ལྷ་རྣམས་མྱུར་དུ་གཤེགས་པར་འགྱུར།། 
རྡོ་དང་གསེག་མ་རུས་པར་ལྡན།། 
ཐལ་བ་ལྗན་ལྗིན་མི་གཙང་བཅས།། 
རྩུབ་ཅིང་རྩ་བ་ཁྱབ་ལ་སོགས།། 
དེ་འབྲིར་ས་གཞི་རྣམ་པར་སྤང་།། 
ཤིན་ཏུ་བཟང་ཞིང་འོད་བཟང་སྣུམ།། 
ཚད་དང་ལྡན་ཞིང་གསེག་མ་མེད།། 
འདོམ་གང་ཡང་ན་ཁྲུ་གང་ཙམ།། 
དཀྱིལ་འཁོར་གནས་ནི་སྦྱང་བར་བྱ།། 
གྲོང་དང་ཡུལ་འཁོར་ཉིད་དག་དང་།། 
གྲོང་ཁྱེར་དག་དང་ལྗོངས་དང་ནི།། 
རྒྱལ་པོའི་ཕོ་བྲང་ཚོང་དུས་སུ།། 
དཀྱིལ་འཁོར་ཆེན་པོ་བྱ་བ་མིན།། 
དེ་འདྲའི་ས་གཞི་བསྒྲུབས་ནས་ནི།། 
སྟེང་གི་ཆར་ནི་བསྒྲུབ་པར་བྱ།། 
འདོམ་གང་ཡང་ན་ཁྲུ་གང་ཙམ།། 
སྐས་གདང་བཞི་དང་ལྡན་པ་རུ།། 
སྦྱངས་ཏེ་དེ་ནས་གནས་ཀྱི་ནི།། 
དབུས་སུ་ཕུར་བུ་གཟུགས་པར་བྱ།། 
རྡོ་རྗེ་ཕུར་བུའི་སྔགས་དང་ནི།། 
རྡོ་རྗེ་ཕུར་བུའི་ཕྱག་རྒྱ་ཡིས།། 
མཆོད་པའི་ས་གཞི་མཛེས་པར་བྱ།། 
རིག་པ་འཛིན་པ་བྱེད་པས་བཅག།
བགེགས་བཅིང་བ་ཡི་ཕྱག་རྒྱ་ཡིས།། 
བགེགས་རྣམས་ཀུན་ཏུ་བཅིང་བར་བྱ།། 
མེ་དང་གཤིན་རྗེ་ཆུ་དང་ནི།། 
རླུང་དང་དབང་པོ་རྡོ་རྗེ་ཕྱོགས།། 
རྡོ་རྗེ་བཟོད་དཀའི་ཕྱག་རྒྱ་དང་།། 
རྡོ་རྗེའི་སྔགས་ཀྱིས་སྦྱང་བར་བྱ།། 
མཆོད་གནས་དཔག་ཚད་ཚད་ཙམ་དུ།། 
བཅྭ་ལྔ་ནས་ནི་ཡང་དག་བརྩམ།། 
གཉིས་པའམ་ནི་གསུམ་པ་ཡི།། 
ཉལ་ཉེས་པར་མི་འགྱུར་རོ།། 
ཅི་སྟེ་འབྱོར་པ་མེད་ན་ནི།། 
ཟླ་བ་གཅིག་ཙམ་རབ་ཏུ་སྦྱར།། 
བཅྭ་ལྔ་ནས་ནི་ཡང་དག་བརྩམ།། 
བཅྭ་ལྔ་ལ་ནི་རྫོགས་པར་བྱ།། 
ཅི་སྟེ་ཟླ་བ་ཕྱེད་ཙམ་དུ།། 
བཅྭ་ལྔ་ལ་ནི་རྣམ་པར་སྦྱང་།། 
ཅི་སྟེ་རིངས་ན་ཚེས་བརྒྱད་ནས།། 
བཅྭ་ལྔ་ལ་ནི་རྫོགས་པར་བྱ།། 
ཚེས་དགུ་དང་ནི་བཅུ་དང་ནི།། 
བཅུ་གསུམ་པ་དང་བཅུ་བཞི་པ།། 
བདུན་པ་ལྔ་པ་ཉིད་དང་ནི།། 
ཉལ་ཉེས་པར་མི་འགྱུར་རོ།། 
ཅི་སྟེ་ཉིན་ཞག་དེ་བརྩམས་ནས།། 
དེ་ཉིད་ལ་ནི་ཡོངས་རྫོགས་བྱ།། 
རྣལ་འབྱོར་ཆེན་པོ་དག་བྱའི་ཕྱིར།། 
རྣལ་འབྱོར་ས་གཞི་རབ་ཏུ་བསྒྲུབ།། 
རང་ཉིད་ཁྲུས་བྱས་ཡན་ལག་བྱུགས།། 
རྣམ་པ་སྣ་ཚོགས་གོས་བགོ་ཞིང་།། 
རྒྱན་རྣམས་ཀུན་གྱིས་རབ་ཏུ་སྤྲས།། 
རྡོ་རྗེ་སློབ་དཔོན་རྣམ་པར་བརྒྱན།། 
གཙང་ཞིང་གཙང་མའི་གོས་དང་ལྡན།། 
གཙང་མའི་གྲོགས་དང་ལྷན་ཅིག་ཏུ།། 
སེམས་ཅན་ཀུན་དོན་ཡང་དག་ལྡན།། 
བྱང་ཆུབ་སེམས་ནི་ཡང་དག་གཟུང་།། 
བསྐལ་པ་བརྒྱ་ཕྲག་སྟོང་དུ་ཡང་།། 
ཅི་ནས་མངོན་པར་བརྩོན་བྱས་ཀྱང་།། 
གང་ཟག་བཞི་པོ་འཇིག་རྟེན་དུ།། 
བསྒྲུབས་ཀྱང་འགྲུབ་པ་ཉིད་མི་འགྱུར།། 
སེམས་ནི་བསྐྱེད་པར་མ་གྱུར་དང་།། 
དད་མེད་འགྲུབ་པར་མི་འགྱུར་ཉིད།། 
ཐེ་ཚོམ་འཛིན་པ་ཉིད་དག་དང་།། 
བཀའ་བསྒོ་བ་ནི་མི་བྱེད་པའོ།། 
དྲི་ཡི་ཆུ་ཡིས་ལེགས་བསྐུས་པའི།། 
དེ་ནས་དཀྱིལ་འཁོར་གནས་དེ་ནི།། 
དྲི་དང་ལྡན་པའི་ཆུ་དག་གིས།། 
ཕྱོགས་རྣམས་ཀུན་དུ་ཆག་ཆག་བཏབ།། 
བ་ཡི་ལྕི་བས་ལེགས་སྦྱངས་ཏེ།། 
དྲི་དང་བཅས་པས་ལེགས་བྱུགས་ཏེ།། 
དེ་ནས་གུར་གུམ་ལ་སོགས་པའི།། 
དྲི་དག་གཙང་མར་སྦྱར་བར་བྱ།། 
རྡོ་རྗེ་དཀྱིལ་འཁོར་ཕྱག་རྒྱ་ཡིས།། 
དཀྱིལ་འཁོར་ཡང་དག་བྱིན་གྱིས་བརླབ།། 
རྡོ་རྗེ་སྤྱན་གྱི་ཕྱག་རྒྱ་ཡིས།། 
པདྨའི་མིག་ཅན་དག་གིས་བལྟ།། 
དཀྱིལ་འཁོར་བར་དང་ཐ་མ་རུ།། 
སྦྱིན་སྲེག་ལས་ནི་ཡང་དག་བརྩམ།། 
སྦྱིན་སྲེག་ལས་ནི་རྣམ་པ་ལྔ།། 
སྦྱིན་སྲེག་ལས་ནི་རྣམ་པར་སྦྱར།། 
རིག་པའི་དངོས་གྲུབ་ཆོ་ག་ལ།། 
སྦྱིན་སྲེག་ལས་ནི་ཡང་དག་བརྩམ།། 
དེ་བཞིན་སྔགས་དང་ཕྱག་རྒྱ་ཚོགས།། 
དེ་འདྲའི་སྔགས་དང་ཕྱག་རྒྱའང་མིན།། 
སྔོན་ལ་བགེགས་རྣམས་གཞོམ་པར་བྱ།། 
དེ་ནས་སྦྱིན་སྲེག་ཡང་དག་བརྩམ།། 
དེ་འོག་གསང་བའི་མཆོད་ཆེན་གྱི།། 
དཀྱིལ་འཁོར་ཀུན་ཏུ་བྲི་བར་བྱ།། 
སྦྱིན་སྲེག་རྣམ་པ་ལྔ་རུ་བཤད།། 
ཡང་ན་བཅུ་དྲུག་དག་ཏུ་འགྱུར།། 
རང་རང་གི་ནི་ཆོ་ག་བཞིན།། 
སྦྱིན་སྲེག་ལས་ནི་ཡང་དག་བརྩམ།། 
དགོངས་པའི་གང་ཞིག་བསྒྲུབ་པའི་ཕྱིར།། 
གང་ཞིག་མཆོད་པ་ཡང་དག་བརྩམ།། 
གལ་ཏེ་མི་ནུས་སྐལ་ཆེན་གྱིས།། 
བཟའ་བདག་ནི་རབ་ཏུ་བྱ།། 
དྲི་དང་བཅས་པ་དང་སྦྱར་བའི།། 
ཡང་ན་དཀར་གསུམ་བཟའ་བར་བྱ།། 
འདི་ལྟར་རྒྱལ་པོ་རྡོ་རྗེ་འཛིན།། 
བྱིན་གྱིས་རློབ་པ་མཛད་པར་འགྱུར།། 
བགེགས་རྣམས་ངེས་འཛོམས་ང་ཡི་ནི།། 
སློབ་དཔོན་གྱི་ནི་ལས་བཟང་པོ།། 
བགེགས་རྣམས་ཟློག་པར་བྱེད་པའི་མཆོག།
བཅིང་བ་དམ་པ་བཤད་པར་བྱ།། 
རྟག་ཏུ་རྡོ་རྗེ་ཁྲོ་བོ་དང་།། 
རྡོ་རྗེ་སེམས་དཔའི་ཕྱག་བྱ་ཞིང་།། 
རྡོ་རྗེ་ལྕགས་ཀྱུའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དགུག་པར་བྱ།། 
རྡོ་རྗེ་ཞགས་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དྲང་བར་བྱ།། 
རྡོ་རྗེ་ལས་ཀྱི་ཕྱག་རྒྱ་ཡིས།། 
བགེགས་རྣམས་ཐམས་ཅད་ཀུན་ཏུ་དགུག།
སྡིག་པ་མེད་ཀྱིས་མ་འཇིགས་ཤིག།
སེམས་ཅན་རྣམ་པར་འཚེ་བའང་མེད།། 
རང་གི་རྣམ་རྟོག་ལས་བྱུང་བགེགས།། 
མ་རིག་ལས་བྱུང་མི་དགེ་བཞིན།། 
རྡོ་རྗེ་ལྕགས་སྒྲོག་ཕྱག་རྒྱ་ཡིས།། 
བགེགས་རྣམས་ཐམས་ཅད་བཅིང་བར་བྱ།། 
རྡོ་རྗེ་ར་བའི་ཕྱག་རྒྱ་ཡིས།། 
ཐམས་ཅད་རྡོ་རྗེའི་རང་བཞིན་བྱ།། 
རྡོ་རྗེ་གནོད་སྦྱིན་ཕྱག་རྒྱ་ཡིས།། 
བགེགས་རྣམས་ཐམས་ཅད་གཟིར་བར་བྱ།། 
རྡོ་རྗེ་ལུག་རྒྱུད་ཕྱག་རྒྱ་ཡིས།། 
བགེགས་རྣམས་ཐམས་ཅད་བཀྲི་བར་བྱ།། 
རྡོ་རྗེ་དབབ་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་ཀུན་དུ་དབབ།། 
རྡོ་རྗེ་བརྡབ་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་བརྡབ་པར་བྱ།། 
རྡོ་རྗེ་འབར་བའི་ཕྱག་རྒྱ་ཡིས།། 
བགེགས་རྣམས་ཐམས་ཅད་སྦར་བར་བྱ།། 
རྡོ་རྗེ་རལ་གྲི་ཕྱག་རྒྱ་ཡིས།། 
བགེགས་རྣམས་ཐམས་ཅད་གཅད་པར་བྱ།། 
རྡོ་རྗེ་ཅོད་པན་ཕྱག་རྒྱ་ཡིས།། 
བགེགས་རྣམས་ཐམས་ཅད་བརྡུང་བར་བྱ།། 
རྡོ་རྗེ་འཁོར་ལོའི་ཕྱག་རྒྱ་ཡིས།། 
བགེགས་རྣམས་ཐམས་ཅད་གཞིག་པར་བྱ།། 
རྡོ་རྗེ་འཁྲུལ་འཁོར་ཕྱག་རྒྱ་ཡིས།། 
བགེགས་རྣམས་ཐམས་ཅད་བཙིར་བར་བྱ།། 
རྡོ་རྗེ་ཁཊྭཱཾ་ཕྱག་རྒྱ་ཡིས།། 
བགེགས་རྣམས་ཐམས་ཅད་གཏུབ་པར་བྱ།། 
རྡོ་རྗེ་མདུང་ཐུང་ཕྱག་རྒྱ་ཡིས།། 
བགེགས་རྣམས་ཐམས་ཅད་དབུག་པར་བྱ།། 
རྡོ་རྗེ་སྲེག་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྲེག་པར་བྱ།། 
རྡོ་རྗེ་འཁོར་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྐོར་བར་བྱ།། 
རྡོ་རྗེ་སྲད་བུའི་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྐྱོད་པར་བྱ།། 
རྡོ་རྗེ་ཟློག་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་རྣམ་པར་བརླག།
རྡོ་རྗེ་འཇོམས་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་གཞོམ་པར་བྱ།། 
རྡོ་རྗེ་འཇིགས་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་འཇིགས་པར་བྱེད།། 
རྡོ་རྗེ་ཟ་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བཟའ་བར་བྱ།། 
རྡོ་རྗེ་འཆའ་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བཅའ་བར་བྱ།། 
རྡོ་རྗེ་དྲལ་བའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དྲལ་བར་བྱ།། 
རྡོ་རྗེ་སྒྱེལ་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྒྱེལ་བར་བྱ།། 
རྡོ་རྗེ་སློང་བའི་ཕྱག་རྒྱ་ཡིས།། 
བགེགས་རྣམས་ཐམས་ཅད་བསླང་བར་བྱ།། 
རྡོ་རྗེ་གསོད་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་གསད་པར་བྱ།། 
རྡོ་རྗེ་འཚོ་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་འཚོ་བར་བྱ།། 
རྡོ་རྗེ་སྒྲུབ་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་ཡང་དག་བསྒྲུབ།། 
རྡོ་རྗེ་རྒྱས་འདེབས་ཕྱག་རྒྱ་ཡིས།། 
གདུག་པ་ཐམས་ཅད་རྒྱས་གདབ་བྱ།། 
རྡོ་རྗེ་རླུང་གི་ཕྱག་རྒྱ་ཡིས།། 
བགེགས་རྣམས་ཐམས་ཅད་རླུང་ལ་བསྐུར།། 
རྡོ་རྗེ་ཆུ་ཡི་ཕྱག་རྒྱ་ཡིས།། 
བགེགས་རྣམས་ཐམས་ཅད་ཆུ་ལ་གཡེང་།། 
རྡོ་རྗེ་མེ་ནི་རབ་རྣོ་བས།། 
བགེགས་རྣམས་ཐམས་ཅད་བསྲེག་པར་བྱ།། 
རྡོ་རྗེ་བརྒྱལ་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་བརྒྱལ་བར་བྱེད།། 
རྡོ་རྗེ་ཧཱུྃ་མཛད་ཕྱག་རྒྱ་ཡིས།། 
བགེགས་རྣམས་ཐམས་ཅད་སྦྱིན་སྲེག་བྱ།། 
རྡོ་རྗེ་བསྡུ་བའི་ཕྱག་རྒྱ་ཡིས།། 
བགེགས་རྣམས་ཐམས་ཅད་གཟུང་བར་བྱ།། 
རྡོ་རྗེ་མཆེ་བའི་ཕྱག་རྒྱ་ཡིས།། 
བགེགས་རྣམས་ཐམས་ཅད་སོས་གདབ་བྱ།། 
རྡོ་རྗེ་འབིགས་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དབུག་པར་བྱ།། 
རྡོ་རྗེ་འཇིག་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་གཞིག་པར་བྱ།། 
རྡོ་རྗེ་བཀའ་བཞིན་བྱེད་པ་ཡིས།། 
བཀུག་ནས་བཀའ་ལ་དགོད་པར་བྱ།། 
རྡོ་རྗེ་སྡིགས་མཛུབ་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྡིགས་པར་བྱ།། 
རྡོ་རྗེ་འགས་བྱེད་ཕྱག་རྒྱ་ཡིས།། 
བགེགས་རྣམས་ཐམས་ཅད་དགས་པར་བྱ།། 
རྡོ་རྗེ་ཧཱུྃ་མཛད་ཕྱག་རྒྱ་ཡིས།། 
བགེགས་ཀྱི་རིགས་ཀུན་གཞོམ་པར་བྱ།། 
རྡོ་རྗེ་གནོད་སྦྱིན་བཟོད་དཀའ་དང་།། 
རྡོ་རྗེ་མེ་ལྟར་འབར་བ་དང་།། 
རྡོ་རྗེ་འཇིགས་བྱེད་ཕྱག་རྒྱ་ཡིས།། 
རྡོ་རྗེ་རྐང་པས་བསྣུན་པར་བྱ།། 
བགེགས་འཇོམས་པ་ཡི་ཕྱག་རྒྱ་ཡིས།། 
དེ་ནས་སྟེང་གི་བགེགས་གཞོམ་བྱ།། 
མཆོག་ཏུ་གསང་བ་དམ་པའི་མཆོག།
རྡོ་རྗེ་ཆེན་པོའི་གསང་རྒྱུད་ལས།། 
རྡོ་རྗེ་ཁྲོ་བོའི་སྙོམས་འཇུག་བྱ།། 
བརྒྱ་དང་རྩ་བཅུ་ལྷག་པ་དང་།། 
རྡོ་རྗེ་སློབ་དཔོན་གསང་བ་ནི།། 
རྒྱས་པ་རུ་ནི་ཡོངས་སུ་བསྟན།། 
བགེགས་ལ་སོགས་པ་གདུག་པ་ཀུན།། 
ཆད་པ་གཅད་ཕྱིར་བཏུས་པ་ཡིན།། 
དཀྱིལ་འཁོར་ཆེན་པོ་བསྒྲུབ་བྱའི་ཕྱིར།། 
སྦྱིན་སྲེག་ལས་ནི་ཡང་དག་བརྩམ།། 
རྣམ་པ་བརྒྱད་དང་རྩ་བཅུ་ལྷག།
རྡོ་རྗེ་སློབ་དཔོན་གསང་བ་ནི།། 
འདི་ནི་གསང་བའི་རྒྱུད་ཆེན་པོ།། 
རྒྱུད་དེ་ལས་ནི་རབ་ཏུ་བཤད།། 
གསང་བའི་སྦྱིན་སྲེག་ཆོ་གར་བཅས།། 
གཞན་ཡང་དང་པོ་རབ་བཤད་བྱ།། 
རྣལ་འབྱོར་ཆེན་པོ་གསང་བའི་ལས།། 
སྦྱིན་སྲེག་ལས་ནི་རྒྱུན་མི་གཅད།། 
ལས་རྣམས་ཐམས་ཅད་བཏུས་པ་ཡི།། 
གསང་བ་རྒྱུད་ཆེན་འདི་རུ་ནི།། 
སྦྱིན་སྲེག་རྣམ་པ་ཉི་ཤུ་ཡིས།། 
ཐམས་ཅད་བསྡུས་པར་འགྱུར་བ་ཡིན།། 
ཞི་བ་དང་ནི་རྒྱས་པ་དང་།། 
མངོན་སྤྱོད་ཀྱི་ནི་ལས་དང་ནི།། 
ཚེ་སྤེལ་བ་དང་དགུག་པ་དང་།། 
ནོར་དང་འབྲུ་ནི་འཕེལ་བ་དང་།། 
བསྲུང་དང་བསྲུང་བ་མིན་དང་བགེགས།། 
སྡིག་པ་ཐམས་ཅད་རབ་གཞོམ་དང་།། 
བཅིང་དང་གསད་དང་དྲག་པོ་དང་།། 
ཆགས་དང་རྗེས་སུ་བཅོམ་པ་དང་།། 
དབང་དུ་བྱ་དང་གཟུགས་བཟང་ཉིད།། 
འདོད་དགའི་གཟུགས་སུ་སྣང་བ་དང་།། 
མཁའ་ལ་འགྲོ་དང་དངོས་གྲུབ་ཀྱི།། 
རྫས་ནི་གྲུབ་པར་བྱ་བ་ལ།། 
སྒྲུབ་པའི་དཀྱིལ་འཁོར་བྱེད་པ་ཡི།། 
རྡོ་རྗེ་སློབ་དཔོན་གྱིས་དེ་བྱ།། 
དེ་ལྟ་བུ་ཡི་རྣམ་པ་ཡི།། 
སྦྱིན་སྲེག་བཟང་པོ་ཉི་ཤུར་བཤད།། 
ཇི་ལྟར་སྦྱིན་སྲེག་ཆོ་ག་བཞིན།། 
སྔོན་དུ་ཐབ་ཁུང་བྱ་བ་ཡིན།། 
གྲུ་བཞི་ལ་ནི་རྒྱས་པ་སྟེ།། 
ཟླུམ་པོ་ལ་ནི་ཞི་བའོ།། 
གང་ཞིག་འགུགས་པར་བྱེད་པ་ཡི།། 
རྡོ་རྗེའི་རྣམ་པར་ཡང་དག་བྱ།། 
དེ་བཞིན་པདྨའི་རྣམ་པ་གཞན།། 
མངོན་སྤྱོད་ལ་ནི་གྲུ་གསུམ་སྟེ།། 
སྡིག་པ་ཐམས་ཅད་རབ་གཞོམ་ཕྱིར།། 
ཟླུམ་པོ་རྟ་བབས་ལྡན་པ་ཡིན།། 
རིན་ཆེན་རྣམ་པ་རིགས་རྒྱས་ལ།། 
ཚེ་འཕེལ་བ་དང་འགྲིབ་པ་དང་།། 
ཤིན་ཏུ་དག་ཕྱིར་ཕྱག་རྒྱའི་དབྱིབས།། 
བསྲུང་ལ་གོ་ཆ་ལྟ་བུ་ཡིན།། 
བཅིང་བ་ལ་ནི་འོབས་ཀྱིས་བསྐོར།། 
གསད་ལ་མཆེ་བ་དང་ལྡན་པའི།། 
ཅི་འདོད་གཟུགས་ལ་གང་ཡང་རུང་།། 
མི་སྣང་བ་ལ་གཞུ་དང་ལྡན།། 
ཕྱོགས་དང་མཁའ་འཕུར་ལ་ལྕགས་ཀྱུ།། 
བཀའ་བྱེད་ཕྱག་རྒྱ་བསྒྲུབ་པ་དང་།། 
དཀྱིལ་འཁོར་ཆེན་པོ་བསྒྲུབ་པ་ལ།། 
འཁོར་ལོ་འམ་ནི་གྲུ་བཞིའོ།། 
རྫས་དང་སྨན་ནི་འགྲུབ་པ་ལ།། 
ཐབ་ཁུང་བུད་མེད་ཡན་ལག་མཚུངས།། 
ཡང་ན་ཐུན་མོང་དངོས་གྲུབ་ཀྱི།། 
དཀྱིལ་འཁོར་ཡང་དག་བྲི་བར་བྱ།། 
དཀྱིལ་འཁོར་འཁོར་ལོ་ཇི་ལྟ་བ།། 
སྦྱིན་སྲེག་ཐབ་ཁུང་དེ་མཚུངས་འགྱུར།། 
རིག་འཛིན་དངོས་གྲུབ་བཟང་ལྡན་ཞིང་།། 
ཐམས་ཅད་ཕུན་ཚོགས་དེ་ལྟར་འགྱུར།། 
འཁོར་ལོ་སོགས་ལ་ཅུང་ཟད་མཐར།། 
སྦྱིན་སྲེག་ཐབ་ཁུང་བརྐོ་བར་བྱ།། 
ཐབ་ཁུང་ཉི་ཤུའོ།། 
དཀྱིལ་འཁོར་ཆོ་ག་ཐམས་ཅད་ལ།། 
ཐབ་ཁུང་གང་ཞིག་མཐོང་ཙམ་གྱིས།། 
སྡིག་པ་ཀུན་ལས་གྲོལ་བར་འགྱུར།། 
ཐབ་ཁུང་བསྟན་པ་བཤད་པར་བྱ།། 
སྔོན་དུ་ཐིག་ནི་གདབ་བྱ་ཞིང་།། 
ཚོན་གྱིས་ས་ཕྱོགས་ལེགས་པར་བྲི།། 
གྲུ་བཞིར་ཐིག་བརྒྱད་ཅེས་བྱ་བ།། 
དབུས་ཀྱི་འཁོར་ལོ་དབྱུང་བར་བྱ།། 
གྲུ་བཞིའི་ཆ་ནི་མཉམ་པ་སྟེ།། 
ལེགས་པར་བགོས་ཤིང་ལེགས་བྲིས་པ།། 
རྟ་བབས་བཞི་དང་ཡང་དག་ལྡན།། 
སྒོ་ཁྱུད་རྣམས་ཀྱིས་ལེགས་པར་སྤྲས།། 
སྒོ་བཞི་དག་དང་ཡང་དག་ལྡན།། 
སྒོ་ནི་ཆ་བརྒྱད་ལྡན་པར་བྱ།། 
དྲ་བ་ཟླ་བ་ཕྱེད་པས་སྤྲས།། 
རྡོ་རྗེ་སྒོ་ཁྱུད་རྡོ་རྗེར་ལྡན།། 
པདྨའི་ནགས་ཀྱི་ལྕུག་མ་དང་།། 
ཕྲེང་བ་རབ་ཏུ་འཁོར་བ་དང་།། 
སྤྱི་བླུགས་ཕྱག་རྒྱ་ཆེན་པོ་ནི།། 
ཤར་གྱི་ཕྱོགས་ཀྱི་ཆ་རུ་བྲི།། 
རྩེ་གསུམ་ཟླ་བ་ཕྱེད་པ་དང་།། 
རལ་གྲི་ཁྱུ་མཆོག་མཛེས་རྒྱལ་མཚན།། 
འདོད་ཅེས་བདེ་བ་ཕྱག་རྒྱ་ཆེ།། 
ལྷོ་ཡི་ཕྱོགས་སུ་བྲི་བར་བྱ།། 
འཁོར་ལོ་དུང་དང་དབྱུག་ཏོ་དང་།། 
རྟ་བབས་གླང་པོ་དང་ནི་ཕག།
ཕྱག་རྒྱ་ནུབ་ཏུ་བྲི་བར་བྱ།། 
མདུང་ཐུང་དྲིལ་བུ་བ་དན་དང་།། 
རྨ་བྱ་དེ་བཞིན་ར་སྐྱེས་དང་།། 
ཁྱིམ་བྱ་འཐབ་མོ་ལ་ཕྱོགས་པ།། 
བྱང་གི་ཕྱོགས་སུ་བྲི་བར་བར་བྱ།། 
དེ་ཡི་དམ་ཚིག་འཁོར་ལོ་ལ།། 
སངས་རྒྱས་ཕྱག་རྒྱ་ཡང་དག་བྲི།། 
དབུས་ཀྱི་གནས་སུ་ཅོད་པན་ཏེ།། 
ཕྱི་རོལ་རྡོ་རྗེས་ཉེ་བར་སྤྲས།། 
རྡོ་རྗེ་འབར་བ་འབར་བ་ཡི།། 
རྡོ་རྗེ་ཤར་གྱི་ཕྱོགས་ཆ་རུ།། 
ལྷོ་རུ་ནོར་བུ་སྣ་ཚོགས་པ།། 
ནུབ་ཏུ་པདྨ་རྡོ་རྗེའོ།། 
བྱང་དུ་རྡོ་རྗེ་ཧཱུྃ་མཛད་དེ།། 
གདུག་པ་ཐམས་ཅད་འཇོམས་མཛད་པའོ།། 
སངས་རྒྱས་རྡོ་རྗེ་ཐབས་ཆེན་རྣམས།། 
ཕྱི་རོལ་ཕྱག་རྒྱ་བཅུ་དྲུག་ཏུ།། 
ཐབ་ཁུང་བརྐོས་པ་གང་ཡིན་པ།། 
དེ་ཡི་བླ་རེ་རྣམ་པར་བསྒོམ།། 
མེ་ཏོག་ཤིང་དང་སྤོས་སོགས་ཀྱིས།། 
ཇི་བཞིན་དུ་ནི་དཀྱིལ་འཁོར་མཆོད།། 
རང་ཉིད་ཁྲུས་བྱས་ཡན་ལག་བྱུགས།། 
སྣ་ཚོགས་གོས་དང་རྒྱན་ལྡན་པ།། 
རྒྱན་རྣམས་ཀུན་གྱིས་རབ་ཏུ་སྤྲས།། 
དྲི་དག་བཟང་པོས་དབང་བསྐུར་འགྱུར།། 
ང་ནི་པད་འཛིན་རྒྱལ་པོ་སྟེ།། 
ཐོར་ཚུགས་དབུས་ན་དེ་བཞིན་གཤེགས།། 
ཡང་ན་རྡོ་རྗེ་སེམས་དཔའ་འམ།། 
རྡོ་རྗེ་སེམས་དཔའ་དབང་བསྐུར་ལྡན།། 
བུད་མེད་སྡུག་དང་ལྷན་ཅིག་ཏུ།། 
དཔུང་པ་དམ་དུ་བསྡམས་བྱས་ཏེ།། 
མཚན་མ་འགྲེང་བར་རབ་གྱུར་ནས།། 
སྦྱིན་སྲེག་ལས་ནི་ཡང་དག་བརྩམ།། 
ཨེ་མའོ་བདེ་བ་བདེ་ཆེན་པོ།། 
འདོད་ཆགས་བདེ་བ་བླ་ན་མེད།། 
རྡོ་རྗེ་སེམས་དཔའ་འདོད་ཆགས་ཆེ།། 
འཇིག་རྟེན་དབང་ཕྱུག་བདག་གྲུབ་མཛོད།། 
འདོད་ཆགས་བདེ་བ་རྗེས་དྲན་ནས།། 
འདོད་པའི་འདོད་ཆགས་བརྟག་མི་བྱ།། 
བུད་མེད་ཁམས་ནི་བཀུག་ནས་སུ།། 
འཁྲིག་པ་བདུན་ནི་སྤང་བར་བྱ།། 
མཚན་མ་ལངས་པར་རབ་གྱུར་ནས།། 
དབང་པོ་ཉེ་བར་ནི་བྱས་ཏེ།། 
འདོད་ཆགས་རྗེས་དྲན་གྱུར་ནས་ནི།། 
སྦྱིན་སྲེག་ལས་ནི་ཡང་དག་བརྩམ།། 
མཚན་མ་ཕྱག་མཚན་ཞེས་བརྗོད་དེ།། 
ལངས་པ་ལྷག་པར་བྱ་བ་ཡིན།། 
རྡོ་རྗེ་ཅན་གྱི་ཕྱག་མཚན་ལས།། 
མཁས་པས་ལྷག་པར་བཅང་བར་བྱ།། 
རྡོ་རྗེ་ཅན་དང་བྱང་སེམས་ཀྱི།། 
བྱང་ཆུབ་སེམས་ནི་བརྟན་པ་དང་།། 
ཕ་རོལ་ཕྱིན་པ་དྲུག་གིས་མཚན།། 
བརྩེ་བས་རྗེས་ཆགས་དངོས་གྲུབ་སྟེར།། 
ཤེས་རབ་ཐབས་ལ་དགའ་བ་བསྟན།། 
རྟག་ཏུ་བསྟེན་པར་བྱ་བ་ཡིན།། 
མཚན་མ་ལངས་པར་རབ་གྱུར་ནས།། 
ལྷག་པར་ཡང་ནི་བསྟེན་པར་བྱ།། 
མངོན་འདོད་རིག་མ་སྡུག་གང་ཡིན།། 
དེ་ལ་རྣལ་འབྱོར་པས་འོ་བྱ།། 
ལྷག་པས་ཕྱག་རྒྱ་ཆེ་གྱུར་ནས།། 
དཔུང་པ་དམ་དུ་བསྡམ་པར་བྱ།། 
རབ་ཏུ་དགའ་བ་མང་པོ་གང་།། 
དེ་ནི་རབ་དགའི་ས་རུ་འདོད།། 
གང་ལ་ཆགས་པ་རབ་བརྟགས་པ།། 
ཡང་དང་ཡང་དུ་བྲན་པར་བྱ།། 
བརྩེ་དང་བྱམས་པས་ཡང་དག་བྱུགས།། 
ཁྲེལ་ཡོད་པ་ཡི་གོས་ཀྱིས་དགབ།། 
ཚུལ་ཁྲིམས་བརྟུལ་ཞུགས་ཡང་དག་བྱུགས།། 
བྱང་ཆུབ་ཀྱི་ནི་སེམས་ཀྱིས་བརྒྱན།། 
དེ་འདྲའི་བརྟུལ་ཞུགས་ལྡན་པ་ཡི།། 
ཚོན་རྩི་ཆེན་པོ་བསྟེན་པར་བྱ།། 
གཞན་ཡང་ཕྱི་ཡི་ཡན་ལག་དག།
གང་ཕྱིར་རྡོ་རྗེ་ཅན་གྱིས་འཛིན།། 
སྦྱིན་སྲེག་ལས་ཀྱི་ཆོ་ག་བཞིན།། 
ཤར་དུ་ཁ་བལྟས་སྦྱིན་སྲེག་བྱ།། 
ཅི་སྐད་གཞུང་ལས་གསུངས་པ་བཞིན།། 
རྡོ་རྗེ་སློབ་དཔོན་གྱིས་དེ་བྱ།། 
ཞི་ལ་སངས་རྒྱས་བྱང་ཆུབ་མཆོག།
རྒྱས་ལ་རྡོ་རྗེ་རིན་ཆེན་གྱིས།། 
རྡོ་རྗེ་ཁྲོ་བོ་མངོན་སྤྱོད་ལ།། 
ལྕགས་ཀྱུ་ཡིས་ནི་འགུགས་པར་བཤད།། 
བཅུད་ཀྱིས་ལེན་ལ་རྡོ་རྗེའི་སྨན།། 
ཚེ་འཕེལ་དེ་བཞིན་མི་གཡོ་བའི།། 
རྡོ་རྗེ་སྨན་གྱི་རྒྱ་ཆེན་དང་།། 
རྡོ་རྗེའི་རྩེ་མོ་ནོར་འཕེལ་ལ།། 
བསྲུང་ལ་འཁོར་ལོ་ཆོ་ག་སྟེ།། 
བཟློག་པ་ལ་ནི་རྡོ་རྗེ་གཟུང་།། 
གཡོན་པ་ལྕགས་སྒྲོག་ཕྱག་རྒྱ་ཆེས།། 
སྡིག་པ་གཞོམ་པར་བྱ་བར་བཤད།། 
བཅིང་ལ་རྡོ་རྗེ་བཅིང་བ་སྟེ།། 
གསོད་ལ་རྡོ་རྗེ་གསོད་བྱེད་དོ།། 
ཆགས་ལ་རྡོ་རྗེ་ཆགས་པ་ཡིས།། 
རྗེས་སུ་བསྟན་པ་ལ་ཡང་བཤད།། 
དབང་ལ་རྡོ་རྗེ་དབང་གིས་སོ།། 
ཅི་འདོད་གཟུགས་ལ་སྣ་ཚོགས་ཏེ།། 
མཁའ་ལ་འགྲོ་བའི་དངོས་གྲུབ་ལ།། 
རྡོ་རྗེའི་དངོས་གྲུབ་རྣམ་འཕྲུལ་གྱིས།། 
པདྨའི་སྨན་གྱི་ཕྱག་རྒྱ་ཆེས།། 
རྫས་སུ་གྲུབ་པའི་བདེ་མཆོག་ཡིན།། 
དཀྱིལ་འཁོར་རྫོགས་པའི་གྲུབ་པ་ལ།། 
རྡོ་རྗེ་དཀྱིལ་འཁོར་ཕྱག་རྒྱ་ཡིས།། 
རིག་པ་ཀུན་བདག་རྒྱལ་པོ་ཡི།། 
ཕྱག་རྒྱའི་མཆོག་དེ་ཡོངས་སུ་གཟུང་།། 
དངོས་གྲུབ་ཐམས་ཅད་སྒྲུབ་པ་ལ།། 
པདྨ་ཆེན་པོའི་སྨན་མཆོག་གིས།། 
ལག་པ་གཡོན་པས་ཕྱག་རྒྱ་བཅིང་།། 
གཡས་པ་ཡིས་ནི་སྦྱིན་སྲེག་བྱ།། 
རྡོ་རྗེ་སྣ་ཚོགས་ཕྱག་རྒྱ་ཡིས།། 
སྦྱིན་སྲེག་ལས་ལ་རྒྱས་གདབ་བྱ།། 
གཡོན་པ་ཧཱུྃ་ལྡན་སྡིགས་མཛུབ་སྟེ།། 
གཡས་པ་མཆེ་བ་གཙིགས་པ་སྟེ།། 
མངོན་སྤྱོད་ཀྱི་ནི་ཕྱག་རྒྱ་ཡིས།། 
རུས་པའི་ཕྱེ་མས་ཕྱོགས་རྣམས་བཅིང་།། 
ཨོྃ་སུཾ་བྷ་ནི་སུཾ་བྷ་ཧཱུྃ།
གྲྀ་ཧྞ་གྲཧྞ་ཧཱུྃ།
གྲྀ་དྞཱ་བ་ཡ་གྲྀ་ཧྞཱ་པ་ཡ་ཧཱུྃ།
ཨཱ་ན་ཡ་ཧོ་བ་ག་པན་བིཧྱཱ་རཱ་ཛ་ཧཱུྃ་ཕཊ།
གཡོན་པ་ཆོས་འཆད་དང་ལྡན་ཞིང་།། 
གཡས་པ་ཡི་ནི་སྦྱིན་སྲེག་བྱ།། 
སངས་རྒྱས་ཆོས་ནི་སྙོམས་འཇུག་པས།། 
ཏིལ་བསྲེགས་པས་ནི་སྡིག་པ་བསྲེགས།། 
ཨོྃ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ།། 
ལག་པ་གཡོན་པ་རིན་ཆེན་གྱུར།། 
གཡས་པ་ཡིས་ནི་སྦྱིན་སྲེག་བྱ།། 
འབྲུ་བདུན་ཡང་ན་རིན་ཆེན་ནས།། 
ཡོ་བྱད་ཀུན་གྱིས་མཉེས་པར་བྱ།། 
ཨོྃ་མ་ཎི་རཏྣ་ཀྲ་མ་ཀཱ་ཡ་སྭཱ་ཧཱ།
ཤིན་ཏུ་མཉམ་པར་བཞག་པས་ནི།། 
མངར་བས་མེ་ནི་རབ་སྤར་ཏེ།
རྣལ་འབྱོར་པས་ནི་འབྲས་བསྲེགས་ན།། 
ཁྱིམ་ནི་ངེས་པར་རྒྱས་པར་འགྱུར།། 
ཨོཾ་བཛྲ་པུཥྚ་ཡེ་སྭཱ་ཧཱ།། 
ཤིན་ཏུ་མངར་བའི་བུད་ཤིང་གིས།། 
མེ་ནི་རབ་ཏུ་སྦར་བྱས་ཏེ།། 
ཀུ་ཤའི་མྱུ་གུ་ཏིལ་བཅས་པས།། 
སྦྱིན་སྲེག་བྱས་ན་བསྲུང་དོན་མཆོག།
ཨོཾ་བཛྲ་ཨ་པྲ་ཏི་ཧ་ཏ་བཛྲ་ཡ་སྭཱ་ཧཱ།
ཡམ་ཤིང་མངར་པོ་ཉིད་དང་ནི།། 
དེ་བཞིན་དཱུར་བའི་མྱུ་གུ་དག།
མར་སྨྱུགས་རྡོ་རྗེའི་ཕྱག་རྒྱ་ཡིས།། 
བསྲེགས་ན་ཆེ་འཕེལ་བྱེད་པའི་མཆོག།
ཨོཾ་བཛྲ་ཨཱ་ཡུ་ཥེ་སྭཱ་ཧཱ།། 
བུད་ཤིང་ཚ་བ་རྣམས་ཀྱི་ནི།། 
རྡོ་རྗེ་ཁྲོ་བདག་ཏིང་འཛིན་གྱིས།། 
ཐབ་ཁུང་དུ་ནི་མེ་སྦར་ཏེ།། 
ཚེར་མ་རྣམས་ཀྱིས་དགུག་པར་བྱ།། 
ཨོྃ་བཛྲ་ཨཱ་ཀར་ཥ་ཡ་སྭཱ་ཧཱ།། 
དེ་བཞིན་སྣ་ཚོགས་ཐམས་ཅད་ཀྱིས།། 
མཁས་པ་ཡིས་ནི་མེ་སྦར་ཏེ།། 
རྟག་ཏུ་ཆུ་སྐྱེས་སྦྱིན་སྲེག་བྱས།། 
རྡོ་རྗེ་འཆིང་བར་འགྱུར་བ་ཡིན།། 
ཨོྃ་བཛྲ་བན་དྷ་ཡ་པཾ།། 
དེ་བཞིན་སྦྱོར་བའི་ཆོ་ག་ཡིས།། 
མཁས་པས་ཡམ་ཤིང་བསྲེག་བྱ་ཞིང་།། 
འབྲས་བུ་ཁ་བའི་སྦྱིན་སྲེག་བྱས།། 
སྐད་ཅིག་གིས་ནི་གསོད་པར་འགྱུར།། 
ཨོྃ་བཛྲ་མཱ་ར་ན་ཡེ་ཧཱུྃ།
དེ་བཞིན་པཱ་ཀྵ་དམར་པོ།། 
བསྲེགས་ན་དབང་དུ་བྱེད་པར་འགྱུར།། 
ཨོྃ་བཛྲ་རཱ་ག་ན་ཡེཧྲཱིཿ།
ཤ་པུས་པས་ནི་སྦྱིན་སྲེག་བྱས།། 
དེ་བཞིན་ཆགས་པར་བྱེད་པའི་མཆོག།
ཨོྃ་བཛྲ་ཤཾ་ཀརཱ་ཡ་སྭཱ་ཧཱ།། 
ཁྲོས་པས་འདོད་པའི་འབྲས་བསྲེགས་ན།། 
ཅི་འདོད་གཟུགས་ནི་ཐོབ་པར་འགྱུར།། 
ཨོྃ་བཛྲ་ཀཱ་མ་རཱུ་པ་ཎི་སྭཱ་ཧཱ།། 
ཨོྃ་བཛྲ་ཁ་ར་ཙི་རེ་ཎི་སྭཱ་ཧཱ།། 
བུད་ཤིང་རོ་ནི་ཁ་བ་ཡིས།། 
ཤིན་ཏུ་ཁྲོས་པས་མེ་སྦར་ཏེ།། 
ཁྲོས་པས་རྡོ་རྗེ་མེ་ཏོག་བསྲེགས།། 
རྡོ་རྗེ་བཀའ་བཞིན་བྱེད་པར་འགྱུར།། 
ཧཱུྃ་བཛྲ་ཤཾ་ཀརཱ་ཡ་སྭཱ་ཧཱ།། 
ཨོྃ་བྷུ་ཏ་བ་ཤཾ་ཀ་རཱ་ཡ་སྭཱ་ཧཱ།། 
དངོས་གྲུབ་ཀུན་གྱི་ཆོ་ག་བཞིན།། 
མཁས་པས་ཡུངས་ཀར་སྦྱིན་སྲེག་བྱ།། 
ཡུངས་ཀར་ཤིན་ཏུ་བཀྲ་ཤིས་པས།། 
དངོས་གྲུབ་སྦྱིན་སྲེག་མཆོག་ཡིན་ནོ།། 
ཨོྃ་སརྦ་སིད་དྷ་ཡེ་སྭཱ་ཧཱ།། 
རིག་པ་འཛིན་པ་གྲུབ་བྱའི་ཕྱིར།། 
མཁས་པས་སྭ་སྟི་ཀ་བསྲེག་བྱ།། 
གྲུབ་པའི་དཀྱིལ་འཁོར་སྦྱོར་བ་ཡིས།། 
སྦྱིན་སྲེག་རྡོ་རྗེའི་དཀྱིལ་འཁོར་དུ།། 
ཨོྃ་སིད་དྷ་སིད་དྷ་ཡེ་སྭཱ་ཧཱ།། 
ཨོྃ་དལ་ཨ་དྷི་པ་ཏ་ཡེ་སྭཱ་ཧཱ།། 
མཎྜལ་ཨ་དྷི་པ་ཏ་ཡེ་སྭཱ་ཧཱ།། 
ཨོྃ་བྷུཿ་སྭཱ་ཧཱ།། 
ཨོྃ་བྷུ་བ་སྭཱ་ཧཱ།། 
ཨོྃ་སྭ་སྭཱ་ཧཱ།། 
ཨོྃ་བྷུར་བྷུ་བ་སྭཿ་སྭ་ཧཱ།། 
ཨོྃ་སྭ་སྟི་སྭཱ་ཧཱ།། 
ཨོྃ་སྭ་སྟི་ན་མཿ་སྭཱ་ཧཱ།། 
ཨོྃ་སིད་དྷེ་པྲ་བྷཱ་ཏ་ཡེ་སྭཱ་ཧཱ།། 
ཨོྃ་སརྦ་དུཿ་ཁ་ཨུ་པ་ཤ་མ་ནེ་སྭཱ་ཧཱ།། 
ཨོྃ་བཛྲ་སིད་དྷ་ཡེ་སྭཱ་ཧཱ།། 
ཨོྃ་ཀཱརྱ་ཀཱ་ར་ཎི་པུཥྚ་ཤན་ཏི་ཀེ་སྭཱ་ཧཱ།
ཡི་གེ་ཕཊ་ནི་མངོན་སྤྱོད་ལ།། 
ཡི་གེ་ཛཿ་ཡིས་འགུགས་པར་འགྱུར།། 
ཡི་གེ་པྃ་ནི་བཅིང་ལ་སྦྱར།། 
དབང་དུ་བྱལ་ཡི་གེ་ཤྲཱི།། 
ཡི་གེ་ཧཱུྃ་ནི་བསྡིགས་ལ་སྦྱར།། 
གསད་པ་ལ་ཡང་ཡི་གེ་ཧཱུྃ།། 
ཧ་ནི་བསྲུང་བ་བཟང་པོ་ལ།། 
ཡི་གེ་ཧཱུྃ་ནི་བཟློག་པ་ལ།། 
ཤྲཱིས་ནི་སྣ་ཚོགས་གཟུགས་བསྒྲུབ་བྱ།། 
ཨོཾ་ནི་མི་སྣང་བསྟན་པ་ལ།། 
ཧོ་ནི་ཚགས་དང་དགུག་པ་ལ།། 
ཨུ་ནི་གསང་བའི་དག་པ་འཛིན།། 
མངོན་སྤྱོད་ལྡན་ལ་ཡི་གེ་ཧཱུྃ།། 
ཧཱུྃ་ནི་རྫུ་འཕྲུལ་སྒྲུབ་བྱེད་པ།། 
ལྷ་མོ་ཆེན་པོ་སྒྲུབ་ལ་ཨཱ།། 
ཨོཾ་ནི་ཀུན་ལ་ངེས་པར་སྦྱར།། 
ཡམ་ཤིང་སེར་པོ་རྒྱས་པ་ལ།། 
ཞི་བ་ལ་ནི་དཀར་པོའོ།། 
དབང་དུ་བྱ་བ་དམར་པོ་སྟེ།། 
ནག་པོ་མངོན་སྤྱོད་ལས་ལའོ།། 
ཞི་ལ་མར་གྱིས་བྱུགས་པ་སྟེ།། 
རྒྱས་པ་ལ་ནི་འོ་མ་བཅས།། 
དབང་དུ་བྱ་ལ་ལན་ཚྭར་ལྡན།། 
ཚ་བ་དང་བཅས་མངོན་སྤྱོད་ལ།། 
དབྱེ་བ་རྒྱ་ཆེན་དག་གིས་ནི།། 
སྦྱིན་སྲེག་ལས་རྣམས་ཤེས་པར་བྱ།། 
དེ་ཉིད་སྦྱིན་སྲེག་ཉི་ཤུ་འདི།། 
རྡོ་རྗེ་འཆང་གིས་གསང་བ་ཡིན།། 
དེ་ཁོ་ན་ཉི་ཤུ་པ་ཞེས་བྱ་བ་སྦྱིན་སྲེག་གི་གསང་བའོ།།།། 
དེ་ནས་དངོས་གྲུབ་ཐབས་ཆེན་པོ།། 
ཐམས་ཅད་འགྲུབ་འདོད་དཀྱིལ་འཁོར་དུ།། 
གྲུབ་པའི་སྦྱོར་བའི་ཆོ་ག་ཡིས།། 
དངོས་གྲུབ་ཚོགས་ཀྱི་སྦྱོར་ལྡན་ཞིང་།། 
རྡོ་རྗེ་ཡི་ནི་སློབ་དཔོན་ཆེ།། 
བརྟན་བཅས་རིགས་སུ་ཡང་དག་སྐྱེས།། 
ཐེག་པ་ཆེན་པོར་ཡང་དག་གནས།། 
བསྐལ་པ་གྲངས་མེད་མཐར་ཐུག་པར།། 
ཆོས་ཀྱི་ཤིང་རྟ་ཆེ་ལ་ཞོན།། 
ཤེས་རབ་ཐབས་དང་ཡང་དག་ལྡན།། 
སེམས་ཅན་ཀུན་གྱི་དོན་ལ་བརྩོན།། 
སངས་རྒྱས་ཀུན་གྱིས་ཡོངས་སུ་བཟུང་།། 
སློབ་དཔོན་ཆེན་པོའི་ཚུལ་ལ་གནས།། 
མཆོག་ཏུ་ས་ཡི་མཐར་ཕྱིན་པ།། 
སངས་རྒྱས་ཀུན་གྱི་རིགས་སུ་སྐྱེས།། 
རྡོ་རྗེ་སློབ་དཔོན་དཀའ་ཐུབ་ཆེ།། 
བགེགས་རྣམས་ཐམས་ཅད་བསལ་ནས་ནི།། 
དཀྱིལ་འཁོར་གནས་སུ་ཡང་དག་ལྡན།། 
སྦྱིན་སྲེག་ཆོ་ག་བྱས་ནས་ཀྱང་།། 
ཆོས་སྦྱིན་ཆེན་པོ་ཡང་དག་བརྩམ།། 
དམ་ཆོས་སྙིང་པོ་བཅུད་ལས་བྱུང་།། 
སངས་རྒྱས་མཆོད་པ་བླ་མེད་པ།། 
བྱང་ཆུབ་སེམས་དཔའི་རྣམ་པར་འཕྲུལ།། 
ཤེས་རབ་ཐབས་ཀྱི་ཚུལ་ཐོབ་བ་བྱེད།། 
རྒྱལ་ཆེན་ཤེས་རབ་ཆེན་པོ་དང་།། 
ཐབས་ཀྱིས་རྨད་བྱུང་ཆོས་ཉིད་དོ།། 
བྲམ་ཟེ་བཞིན་དུ་རིགས་མཆོག་སྐྱེས།། 
བྱང་ཆུབ་སེམས་དཔའི་གསང་ཆེན་འཛིན།། 
གལ་ཏེ་ནུས་ན་སྐལ་ཆེན་གྱིས།། 
གང་ཚེ་མཆོད་པ་རྩོམ་པ་ནས།། 
ཇི་སྲིད་ཟིན་པར་གྱུར་གྱི་བར།། 
བཟའ་བ་དག་ནི་མི་བྱའོ།། 
དྲི་དང་བཅས་པར་ལེགས་སྦྱར་བའི།། 
ཡང་ན་དཀར་གསུམ་བཟའ་བར་བྱ།། 
གང་ཕྱིར་རྒྱལ་པོ་རྡོ་རྗེ་འཛིན།། 
བྱིན་གྱིས་རློབ་པ་མཛད་པར་འགྱུར།། 
ཅི་སྟེ་བཟོད་ལྡན་ཉིན་མཚན་དུ།། 
བཟའ་བ་དག་ནི་མི་བྱ་སྟེ།། 
གང་ཕྱིར་ཆོས་ཀྱི་རང་བཞིན་ཟས།། 
ཚིམ་པར་འགྱུར་བར་ཐེ་ཚོམ་མེད།། 
དཀྱིལ་འཁོར་དག་ནི་དག་བྱས་ཤིང་།། 
དྲི་རྣམས་ཀུན་གྱིས་མངོན་འདུས་བྱས།། 
སྔགས་ཀྱིས་བསངས་བའི་ཆུ་ཡིས་ནི།། 
ཐམས་ཅད་ཀུན་ནས་ཆག་ཆག་གདབ།། 
གང་ཚེ་མཆོད་པར་བྱེད་པ་ན།། 
ཕྱོགས་རྣམས་ཀུན་གྱི་ཕྱག་བྱ་ཞིང་།། 
བཤགས་དང་གསོལ་བ་གདབ་ཉིད་དང་།། 
མཆོད་པའི་སྤྲིན་དང་རྗེས་ཡི་རང་།། 
བདག་ཉིད་དབུལ་བ་ལ་སོགས་པའི།། 
ལས་རྣམས་རིམ་བཞིན་བྱས་ནས་ནི།། 
དཀྱིལ་འཁོར་ཆེན་པོ་མཉམ་དབུས་སུ།། 
སེམས་དཔའི་སྐྱིལ་ཀྲུང་བཅའ་བར་བྱ།། 
དཀྱིལ་འཁོར་ཐམས་ཅད་བསྡུས་པ་ཡི།། 
སྐྱིལ་ཀྲུང་རྣམ་པ་བཅུ་རུ་བཤད།། 
གསང་ཆེན་དེ་ཉིད་མཆོག་འདི་ནི།། 
དཀྱིལ་འཁོར་ཐམས་ཅད་མཆོད་པའོ།། 
དཔལ་དང་བཀྲ་ཤིས་སྡིགས་མཛུབ་བྱེད།། 
དེ་བཞིན་གཡས་ཀྱི་ཕྱེད་ཀྲུང་ཉིད།། 
ཕྱི་རོལ་བརྐྱང་དང་བཞུགས་པའོ།། 
དེ་བཞིན་རིན་ཆེན་རང་བཞིན་ཏེ།། 
དེ་དག་བཅུ་རུ་རང་བཞིན་བཤད།། 
སྐྱིལ་ཀྲུང་བརྒྱ་དང་བཅུ་ལྷག་པ།། 
གསང་བའི་རྒྱུད་ཀྱི་གསང་བ་ཡི།། 
རྒྱུད་དེ་ལས་ནི་རབ་ཏུ་བཤད།། 
སེམས་དཔའི་སྐྱིལ་མོ་ཀྲུང་བཅས་ཏེ།། 
སངས་རྒྱས་ལ་དམིགས་སེམས་ཀྱིས་ནི།། 
རྒྱུ་དང་མི་རྒྱུ་འཇིག་རྟེན་གསུམ།། 
བྱམས་པ་ཆེན་པོ་རྗེས་དྲན་ནས།། 
དང་པོ་སྦྱོར་བའི་ཏིང་འཛིན་མཆོག།
རྣལ་འབྱོར་པས་ནི་སྙོམས་འཇུག་བྱ།། 
དེ་ནས་དཀྱིལ་འཁོར་རྒྱལ་པོ་མཆོག།
དེ་ནས་ཡང་ནི་ལས་རྒྱལ་པོ།། 
ཏིང་འཛིན་ལྷག་པའི་བཟང་པོ་ནས།། 
བཅུ་ཕྲག་གཅིག་ལྷག་བརྒྱ་རུ་བཤད།། 
ལས་ཐམས་ཅད་པ་གསུམ་དུ་བརྗོད།། 
གསང་བའི་རྒྱུད་ལས་རབ་ཏུ་བཤད།། 
ཏིང་འཛིན་སྦྱོར་བ་མེད་པར་ནི།། 
དཀྱིལ་འཁོར་བརྟན་པར་མི་འགྱུར་རོ།། 
དཀྱིལ་འཁོར་སྦྱོར་བ་མེད་པར་ནི།། 
དངོས་གྲུབ་ཉིད་ནི་འབྱུང་མི་འགྱུར།། 
དེ་བས་རྟག་ཏུ་འབད་པས་ནི།། 
ཏིང་འཛིན་དངོས་གྲུབ་དཀྱིལ་འཁོར་བྱ།། 
གལ་ཏེ་མཆོག་ཏུ་གསང་བ་ནི།། 
བླ་མེད་ཐེག་པའི་གསང་འདོད་ན།། 
ཏིང་འཛིན་གསུམ་གྱི་སྤྱོད་ཡུལ་ནི།། 
དེ་ནས་ཡང་དག་བཤད་པར་བྱ།། 
དེ་ནས་བྱང་སེམས་རྣམ་འཕྲུལ་དུ།། 
སོ་སོའི་སྐྱེ་བོས་མི་ནུས་སོ།། 
དེ་རྣམས་ཀྱི་ནི་ཏིང་འཛིན་མཆོག།
སེམས་ཉིད་ཀྱིས་ནི་ཡང་དག་བྱ།། 
དང་པོའི་རྒྱུད་ལས་བཤད་པ་བཞིན།། 
སངས་རྒྱས་ཀྱི་ནི་རྣམ་འཕྲུལ་བཤད།། 
བློ་ལྡན་བྱང་སེམས་ཏིང་འཛིན་གྱིས།། 
བདག་ཉིད་རྫུ་འཕྲུལ་ཆེན་པོ་བསམ།། 
དཀའ་ཐུབ་སྣ་ཚོགས་དྲག་པོ་ནི།། 
བདག་གིས་བྱས་པར་བསམ་པར་བྱ།། 
འོག་མིན་ཞེས་བྱ་གནས་ཡིན་པ།། 
ལྷ་ཡི་གནས་ནི་བསམ་པར་བྱ།། 
སངས་རྒྱས་ཐམས་ཅད་འདུས་བ་ཡི།། 
དག་པའི་འདུས་པ་རྣམ་པར་བསམ།། 
དང་པོར་སངས་རྒྱས་ཕྱག་བྱས་ནས།། 
དེ་ནས་ཐུབ་རྣམས་ལ་དེ་བཞིན།། 
བཀའ་མནོས་ཇི་སྐད་བསྟན་པ་ཡི།། 
སླར་ཡང་སྐྱིལ་ཀྲུང་བཅའ་བར་བྱ།། 
མངོན་པར་བྱང་ཆུབ་རྣམ་པ་ལྔ།། 
ཀུན་ཏུ་དགའ་བྱེད་བསམ་པར་བྱ།། 
མཚན་ཉིད་ཐམས་ཅད་ཀྱིས་བརྒྱན་པའི།། 
བདག་ཉིད་སངས་རྒྱས་སྐུ་དང་ནི།། 
སངས་རྒྱས་ཀུན་གྱིས་དབང་བསྐུར་བ།། 
ལྔ་ནི་བདག་ཉིད་ལ་བསམ་བྱ།། 
རྡོ་རྗེའི་གནས་སུ་འདུག་བྱ་ཞིང་།། 
རྩེ་མོ་མཐོན་པོར་བསམ་པར་བྱ།། 
དང་པོར་སྦྱོར་བ་ཞེས་བྱ་བའི་ཏིང་ངེ་འཛིན་ཏོ།།།། 
རྡོ་རྗེ་ཤར་དུ་འདུག་བྱ་ཞིང་།། 
སངས་རྒྱས་འཁོར་ལོ་རྣམ་པར་འཕྲུལ།། 
བྱང་ཆུབ་སེམས་དཔའ་རྣམས་ཀྱང་སྤྲོ།། 
འཁོར་ལོའི་དཀྱིལ་འཁོར་རྣམ་པར་སྤྲུལ།། 
རྒྱལ་པོ་དང་བཅས་རིགས་དཀྱིལ་འཁོར།། 
སྒོ་སྲུང་སྒེག་མོ་ལ་སོགས་དང་།། 
ལྷ་མོ་དང་བཅས་ཕྱག་རྒྱ་ཡི།། 
སྦྱོར་བས་རྡོ་རྗེ་ཅན་དབང་བསྐུར།། 
རྡོ་རྗེའི་ལས་སུ་ཡང་དག་བྱའོ།། 
བདག་ཉིད་ཀྱི་ནི་མཁའ་དབྱིངས་སུ།། 
སངས་རྒྱས་ཐམས་ཅད་མོས་བྱས་ཏེ།། 
སངས་རྒྱས་ཀུན་གྱི་རང་བཞིན་ཉིད།། 
དབང་བསྐུར་བར་ནི་ཡང་དག་བྱ།། 
རྡོ་རྗེ་ཆོས་འཛིན་རྒྱལ་པོ་རུ།། 
དཀྱིལ་འཁོར་བཀོད་ལ་བརྟག་པར་བྱ།། 
སངས་རྒྱས་ཐམས་ཅད་དགུག་བྱ་ཞིང་།། 
རྡོ་རྗེ་ཅན་རྣམས་མཆོག་ཞུགས་བྱ།། 
བསྒྲུབ་པ་དང་ནི་དབང་དུ་བྱ།། 
བྱ་བ་འདི་ནི་མཆོག་ཡིན་ནོ།། 
རང་གི་རིགས་ཀྱི་དཀྱིལ་འཁོར་དུ།། 
གནས་དེ་ལྷག་པར་མོས་པར་བྱ།། 
འཁོར་ལོ་ཇི་བཞིན་བཀོད་ཇི་བཞིན།། 
ཕྱག་རྒྱ་ཇི་བཞིན་དབང་བྱས་པའོ།། 
ལས་ཀྱི་རྒྱལ་པོ་མཆོག་ཅེས་བྱ་བའི་ཏིང་ངེ་འཛིན་ཏོ།།།། 
རང་ཉིད་ཁྲུས་བྱས་ཡན་ལག་བྱུགས།། 
རྒྱན་དང་གོས་ནི་སྣ་ཚོགས་ལྡན།། 
དཔུང་རྒྱན་གདུ་བུ་ཉིད་དང་ནི།། 
དེ་བཞིན་སོར་གདུབ་དབུ་རྒྱན་བཅས།། 
གསེར་སྐུད་མུ་ཏིག་དང་ལྡན་པའི།། 
ལག་པ་རྐང་པ་དེ་ནས་སྐེ།། 
ལུས་ཀུན་རྣམ་པར་བརྒྱན་འགྱུར་བ།། 
དེ་བཞིན་ཀོ་ཤའི་རས་ལྷག་པའི།། 
གོས་དག་བཟང་པོ་བགོས་ཞིང་བསང་།། 
ཡང་ན་ཆོས་གོས་འཛིན་པ་སྟེ།། 
སངས་རྒྱས་ཕྱག་རྒྱ་རྒྱལ་མཚན་བཞིན།། 
གལ་ཏེ་སྐྲ་བྲེགས་དགེ་སློང་སྟེ།། 
རིང་ཞིང་འཁྱིལ་ལ་མདོག་སྔོ་བའི།། 
སྐྲ་ནི་སྔོན་པོ་བཅིང་བར་བྱ།། 
ཡང་ན་རང་གི་མགོ་ལ་སྐྱེས།། 
བདག་ཉིད་རྡོ་རྗེ་སེམས་དཔའ་འམ།། 
ཡང་ན་རྡོ་རྗེ་ལས་སུ་བྱ།། 
རྣལ་འབྱོར་རང་བཞིན་གསང་མེད་པར།། 
དངོས་གྲུབ་བཟང་པོ་ཐོབ་མི་འགྱུར།། 
དཀྱིལ་འཁོར་དབུས་སུ་མཉམ་པ་རུ།། 
ཅི་རིགས་པར་ནི་འདུག་ནས་སུ།། 
ཤར་དུ་ཁ་བལྟས་ལངས་ནས་ནི།། 
ཁེངས་པ་མེད་ཅིང་མ་འཁྲུལ་བར།། 
རྡོ་རྗེ་སེམས་དཔར་ཡོངས་སུ་བསྐོར།། 
མཚན་བརྒྱ་རྩ་བརྒྱད་དམ་པ་ནི།། 
ལན་ཅིག་ཏུ་ནི་བརྗོད་པར་བྱ།། 
བསྟོད་པ་བྱས་ནས་རང་བདག་ཉིད།། 
དངོས་གྲུབ་སྦྱོར་བ་ཡང་དག་བྱ།། 
སྙིང་རྗེ་ཆེན་པོ་སྦྱོར་བ་ཡིས།། 
བདག་གིས་དྲང་སྲོང་བསྐུལ་བར་བྱ།། 
རྡོ་རྗེ་སེམས་དཔའ་སེམས་དཔའ་ཆེ།། 
དོན་ཡོད་དབང་ཕྱུག་དམ་པ་སྟེ།། 
ཐེག་པ་ཆེ་མཆོག་སྐྱེས་པའི་མཆོག།
བྱང་ཆུབ་སེམས་དཔའ་བདག་གྲུབ་མཛོད།། 
སེམས་དཔའ་ཆེན་པོ་ཐབས་ཆེན་པོ།། 
རྡོ་རྗེ་འཁོར་ལོ་མཆོད་པ་ཆེ།། 
དངོས་གྲུབ་ཆེན་པོ་རྫུ་འཕྲུལ་ཆེ།། 
རྡོ་རྗེ་སེམས་དཔའ་བདག་གྲུབ་མཛོད།། 
རྡོ་རྗེ་མིང་ནི་ཡང་དག་གཟུང་།། 
ཕྱོགས་རྣམས་ཀུན་ཏུ་ཡང་དག་བསྐོར།། 
དཀྱིལ་འཁོར་རྫོགས་པར་བལྟ་བྱ་ཞིང་།། 
རྡོ་རྗེའི་རྣལ་འབྱོར་རྗེས་དྲན་བྱ།། 
སླར་ཡང་སྐྱིལ་མོ་ཀྲུང་བཅས་ཏེ།། 
ང་ནི་རང་ཉིད་འཁོར་ལོས་སྒྱུར།། 
ཕྱག་རྒྱའི་ཚོགས་ནི་བཅིང་བ་ལ།། 
སྟོང་ལས་ཉུང་བར་མི་བྱའོ།། 
ཐ་ན་རྡོ་རྗེ་སེམས་དཔའ་ནི།། 
དེ་ཉིད་ཕྱག་རྒྱ་ཡོངས་སུ་གཟུང་།། 
ལངས་ནས་ཚིག་ནི་བརྗོད་པར་བྱ།། 
བདག་ནི་རྡོ་རྗེ་སེམས་དཔའ་སྟེ།། 
དཀྱིལ་འཁོར་ཆེན་པོ་རབ་སྒྲུབ་པ།། 
རྡོ་རྗེ་ལ་སོགས་ཀུན་གཤེགས་ཤིག།
བདག་ནི་རྒྱལ་པོ་རྡོ་རྗེ་འཛིན།། 
རྡོ་རྗེ་སེམས་དཔར་བདག་གྲུབ་མཛོད།། 
ཚོན་ཆེན་ཁ་བསྒྱུར་དྲི་ལྡན་པའི།། 
སྲད་བུ་ལྷག་པ་གྲིམས་པར་བསྒྲིལ།། 
རྡོ་རྗེ་སྲད་བུ་ཕྱག་རྒྱ་ཆེས།། 
དཀྱིལ་འཁོར་ཆེན་པོ་ཐིག་གདབ་བྱ།། 
འཁོར་ལོ་ཇི་བཞིན་བཀོད་ཇི་བཞིན།། 
ཇི་བཞིན་གཞུང་གི་རྗེས་འབྲངས་ནས།། 
དཀྱིལ་འཁོར་འཁོར་ལོ་ཇི་བཞིན་བྲི།། 
རྡོ་རྗེའི་ཐིག་ནི་ཡོངས་སུ་གདབ།། 
དེ་ནས་དེ་ཡི་རང་རིགས་གསང་།། 
འཁོར་ལོ་ཆེན་པོ་རབ་ཏུ་སྒྲུབ།། 
དཀྱིལ་འཁོར་ཆེན་པོའི་འཁོར་ལོ་ནི།། 
གོ་རིམས་བཞིན་དུ་བཤད་པར་བྱ།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞིས་ནི་མཛེས་བྱས་པའི།། 
ཐིག་བཞི་དང་ནི་ཡང་དག་ལྡན།། 
དར་དང་ཕྲེང་བས་རྣམ་པར་བརྒྱན།། 
མཚམས་ཀྱི་ཆ་ནི་ཐམས་ཅད་དང་།། 
སྒོ་ཡི་སྒོ་ཁྱུད་མཚམས་སུ་ནི།། 
རྡོ་རྗེ་རིན་ཆེན་རྣམས་ཀྱིས་སྤྲས།། 
ཕྱི་ཡི་དཀྱིལ་འཁོར་ཐིག་གདབ་བྱ།། 
དེ་ཡི་ནང་གི་རིམ་པ་ནི།། 
འཁོར་ལོ་ལྟ་བུར་བྲི་བར་བྱ།། 
རྡོ་རྗེ་ཕྲེང་བས་ཡོངས་སུ་བསྐོར།། 
ཀ་བ་བརྒྱད་ཀྱིས་ཉེ་བར་མཛེས།། 
རྡོ་རྗེ་ཀ་བའི་མདུན་གནས་པའི།། 
དཀྱིལ་འཁོར་ལྔ་ཡིས་རྣམ་པར་བརྒྱན།། 
ཇི་ལྟར་ཕྱི་དང་ནང་གནས་པའི།། 
དཀྱིལ་འཁོར་རེ་རེ་རྣམ་པར་དབྱེ།། 
དཀྱིལ་འཁོར་གྱི་ནི་དབུས་ཉིད་དུ།། 
དཀྱིལ་འཁོར་ལྔ་བྲིས་གང་ཡིན་དེ།། 
ཀ་བ་མཆོག་ནི་བརྒྱད་ཀྱིས་སྤྲས།། 
དཀྱིལ་འཁོར་བཞི་པ་ཡིན་པར་བཤད།། 
དབུས་ཀྱི་ཤིན་ཏུ་དབུས་སོང་ནས།། 
ཆོས་འཛིན་རྒྱལ་པོ་ཆེན་པོ་སྟེ།། 
རྣམ་པར་སྣང་མཛད་ཁྱབ་བདག་ཆེ།། 
སངས་རྒྱས་གཟུགས་ནི་དགོད་པར་བྱ།། 
སངས་རྒྱས་ཀྱི་ནི་ཕྱོགས་ཀུན་དུ།། 
དཀྱིལ་འཁོར་རྣམས་ཀྱི་དབུས་སུ་ནི།། 
དམ་ཚིག་མཆོག་རྣམས་བཞི་པོ་ཡང་།། 
གོ་རིམས་བཞིན་དུ་ཡང་དག་བྲིས།། 
རྡོ་རྗེ་སེམས་དཔའ་རྒྱལ་པོ་ཆེ།། 
མདུན་རྒྱབ་ཏུ་ནི་གནས་པ་ཡིན།། 
རྡོ་རྗེ་ལྕགས་ཀྱུ་གཡས་ཕྱོགས་སུ།། 
ནུབ་ཀྱི་ཕྱོགས་སུ་བདུད་འཇོམས་པ།། 
རྡོ་རྗེ་ལེགས་པ་རྒྱལ་པོ་ཆེ།། 
ཆོས་འཛིན་ཆེན་པོ་དབང་དང་ལྡན།། 
ཆོས་འཛིན་པ་ནི་བྱང་དུ་སྟེ།། 
མདུན་དུ་རྡོ་རྗེ་བསྙེམས་ཚུལ་ལོ།། 
དེ་ལ་དེ་ཡི་སྙིང་པོ་གསང་།། 
ཤིན་ཏུ་རྟོག་པར་བྱེད་པའི་མཆོག།
སྡུག་བསྔལ་ཀུན་ལས་རབ་གྲོལ་བྱེད།། 
བྱང་ཆུབ་སེམས་ནི་རབ་བསྐུལ་བ།། 
ཧཱུྃ་ཛཿ་ཧོ་སཱ།། 
ཤར་ཕྱོགས་ཆ་ཡི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ནི།། 
དཀྱིལ་འཁོར་དེ་ཡི་དབུས་དེ་རུ།། 
མི་བསྐྱོད་པ་ནི་དགོད་པར་བྱ།། 
རྡོ་རྗེ་ཤུགས་ཀྱི་སྙིང་པོ་ནི།། 
ཐེ་ཚོམ་གཅོད་པ་སྔོན་འགྲོ་ཅན།། 
ཚོགས་སྔོན་འགྲོ་བ་བཟང་པོ་སྟེ།། 
སྡིག་པ་ཐམས་ཅད་རབ་འཇོམས་བྱེད།། 
ཨོཾ་བེ་ག་ཀྲ་མ་ཧོ།
སངས་རྒྱས་ཀུན་གྱི་གསང་བ་ཆེ།། 
ཐུབ་པ་སྐྱེས་ཆོག་མི་བསྐྱོད་པ།། 
གླང་པོ་ཕྱག་རྒྱ་ལ་གནས་ཤིང་།། 
ཞི་བའི་ཕྱག་རྒྱ་ཡོངས་སུ་འཛིན།། 
དེ་ལ་སྙིང་པོ་འདི་ཡིན་ཏེ།། 
ཧཱུྃ།
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་མཆོག་རྣམས་དགོད་པ་ནི།། 
རྒྱན་རྣམས་ཐམས་ཅད་ཀྱིས་སྤྲས་ཤིང་།། 
ཁྲོས་བཅས་བཞིན་ནི་འཛུམ་ལྡན་པའི།། 
རྡོ་རྗེ་སེམས་དཔའ་རྒྱལ་པོ་ཆེ།། 
རྡོ་རྗེ་ལྕགས་ཀྱུ་བསྟན་པ་ཆེ།། 
རྡོ་རྗེ་འདོད་ཆགས་བདུད་ཆེན་པོ།། 
རྡོ་རྗེ་ལེགས་པ་རྫུ་འཕྲུལ་ཆེ།། 
རྡོ་རྗེ་རིན་ཆེན་དགོད་པར་བྱ།། 
རྡོ་རྗེ་ཆགས་པ་གང་བཤད་པ།། 
རྡོ་རྗེ་ཆོས་ནི་དགོད་པར་བྱ།། 
རྡོ་རྗེ་ལེགས་པར་གང་བཤད་པ།། 
རྡོ་རྗེ་ལས་ནི་ཡོངས་སུ་གཟུང་།། 
དམ་ཚིག་རྣམ་པ་བཞི་པོ་ནི།། 
འཁོར་ལོས་སྒྱུར་བ་དགོད་པར་བྱ།། 
ཐམས་ཅད་སངས་རྒྱས་ཅོད་པན་ལྡན།། 
འཁོར་ལོས་སྒྱུར་བར་དབང་བསྐུར་བ།། 
རྡོ་རྗེ་རིན་ཆེན་དེ་བཞིན་ལས།། 
པདྨ་སྣ་ཚོགས་དགའ་ཆེན་པོ།། 
བཅོམ་ལྡན་རྣམ་པར་སྣང་མཛད་ཀྱིས།། 
བྱང་ཆུབ་མཆོག་དེ་ཡང་དག་གཟུང་།། 
ཡན་ལག་འགྱུར་བ་ལྷག་མ་རྣམས།། 
རྡོ་རྗེ་སེམས་དཔའ་ལ་སོགས་དགོད།། 
དེ་ནས་སངས་རྒྱས་རིགས་བཞག་སྟེ།། 
རྡོ་རྗེའི་རིགས་ཀྱི་སྙིང་པོ་ལ།། 
ཕྱག་རྒྱ་དང་ནི་སྙིང་པོ་བཤད།། 
རྡོ་རྗེའི་ཕྱག་རྒྱ་ཡོངས་སུ་གཟུང་།། 
ཧཱུྃ་ཛཿ་ཧོ་སྭ།
ཡི་གེ་ཛ་སོགས་བཤད་པ་ལ།། 
ཡི་གེ་ཨོཾ་ནི་ཡང་དག་དགོད།། 
ཧོ་དྷི་ཆོས་དབྱིངས་ཡི་གེ་ཨ།། 
ཡི་གེ་སྭ་ནི་ཡོངས་སུ་བསྒྱུར།། 
རྡོ་རྗེ་ཤུགས་ཀྱིས་ལྷོར་སོང་ནས།། 
རིན་ཆེན་འབྱུང་ལྡན་དཀྱིལ་འཁོར་ལོ།། 
བཅོམ་ལྡན་མཆོག་ནི་ཡོངས་སུ་འཛིན།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་རིན་ཆེན་ལ་སོགས་བྲིས།། 
རིན་ཆེན་གཟི་བརྗིད་རྒྱལ་མཚན་དང་།། 
རིན་ཆེན་སོ་ཡི་རྒྱན་བཅས་པ།། 
དེ་ལ་རྣམས་ཀྱི་སྙིང་པོ་ནི།། 
ཨོཾ་ཨཿ་ཏྲཱ་ཧ།
ནུབ་ཀྱི་ཕྱོགས་ཀྱི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་སུ།། 
དེ་ཡི་དབུས་སུ་རྡོ་རྗེ་ཆོས།། 
འོད་དཔག་མེད་ནི་དགོད་པར་བྱའོ།། 
དེ་ཡི་སྙིང་པོ་ནི་ཧྲཱིཿ།
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་པདྨ་ལ་སོགས་བྲི།། 
པདྨ་རྣོན་པོ་དེ་བཞིན་རྒྱུ།། 
སྨྲ་བ་ཕྱག་རྒྱ་པདྨ་བཅས།། 
དེ་ལ་འདི་རྣམས་ཀྱི་སྙིང་པོ་ནི་ཧྲཱིཿ་རྡྃ་མྃ་རྃ།
རྡོ་རྗེ་ཤུགས་ཀྱིས་སོང་ནས་ནི།། 
བྱང་གི་དཀྱིལ་འཁོར་དབུས་སུ་ནི།། 
བཅོམ་ལྡན་འདས་ནི་དོན་ཡོད་གྲུབ།། 
སངས་རྒྱས་ཉིད་ནི་དགོད་པར་བྱ།། 
དེ་ཡི་སྙིང་པོ་ནི་ཀྃ།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་ལས་ལ་སོགས་པ་བྲི།། 
ཐམས་ཅད་བསྲུང་བ་གནོད་སྦྱིན་ཆེ།། 
ལས་དང་ཁུ་ཚུར་ཤིན་ཏུ་བརྟན།། 
དེ་ལ་འདི་རྣམས་ཀྱི་སྙིང་པོ་ནི།
ཀྃ་ཧྃ་ཧཱུྃ་པྃ།
དབུས་ཀྱི་འཁོར་ལོ་གྲྭ་བཞི་རུ།། 
ལྷ་མོ་བཞི་ནི་ཡང་དག་བྲི།། 
རྡོ་རྗེ་རིན་ཆེན་དེ་བཞིན་ལས།། 
པདྨ་ལྷ་མོ་བཞི་རུ་བཤད།། 
དེ་ལ་དེ་རྣམས་ཀྱི་སྙིང་པོ་ནི།། 
ཨོྃ་ཨོྃ་ཧྲཱིཿ་ཨ་ཐམས་ཅད་ཀྱི་རྒྱལ་པོའི་དཀྱིལ་འཁོར་ཆེན་པོ་ལས་ཆ་དང་པོའི་དཀྱིལ་འཁོར་དབུས་མ་རྫོགས་སོ།།།། 
དཀྱིལ་འཁོར་དབུས་མ་རྫོགས་ནས་ནི།། 
ཕྱག་རྒྱ་ཐམས་ཅད་ཡོངས་སུ་བྲི།། 
ཕྱག་རྒྱ་དེ་ནི་བྱིན་བརླབ་པ།། 
རྡོ་རྗེའི་ཕྱག་རྒྱ་ཡོངས་སུ་གཟུང་།། 
བྱང་ཆུབ་མཆོག་ཏུ་དབུས་ནས་མཆོག།
ཤིས་པ་ཤར་གྱི་ཕྱག་རྒྱ་སྟེ།། 
ལྷོ་ཡི་ཕྱོགས་སུ་མཆོག་སྦྱིན་ནོ།། 
ནུབ་ཏུ་ཆོས་ཀྱི་འཁོར་ལོ་འཛིན།། 
བྱང་དུ་མི་འཇིགས་སྦྱིན་ཞེས་པ།། 
དོན་ཡོད་གྲུབ་པས་ཡོངས་སུ་གཟུང་།། 
ཕྱག་རྒྱ་ལྷག་མ་ཕྱག་མཚན་བཅས།། 
དེ་ནས་རྡོ་རྗེ་སེམས་ཚོགས་བྲི།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་ལས་རྡོ་རྗེ་འཁོར་ལོ་ཆེན་པོའི་དབུས་ཀྱི་ཆ་ཞེས་བྱ་བ་རྫོགས་སོ།།།། 
རྡོ་རྗེ་ཤུགས་ཀྱིས་སོང་ནས་སུ།། 
ཤར་ཕྱོགས་ཀྱི་ནི་དཀྱིལ་འཁོར་ལ།། 
རྡོ་རྗེ་རིགས་ཆེན་ཉམས་དགའ་བའི།། 
དཀྱིལ་འཁོར་ལྔ་ནི་ཡང་དག་བྲི།། 
ཀ་བ་བརྒྱད་ནི་རྡོ་རྗེ་ཆེ།། 
དཀྱིལ་འཁོར་ལྔ་ཡིས་རྣམ་པར་བརྒྱན།། 
དཀྱིལ་འཁོར་བཞི་དང་ལྡན་པ་ཡི།། 
རྡོ་རྗེའི་འཁོར་ལོ་ཡོངས་སུ་དགོད།། 
དེ་ཡི་ཤར་གྱི་དབུས་སུ་ནི།། 
སངས་རྒྱས་གཟུགས་ཅན་ཡང་དག་བྲི།། 
ཨུཏྤལ་སྔོན་པོ་འོད་ཆེན་ལྡན།། 
ཁྲོ་བཅས་བཞིན་ནི་འཛུམ་ལྡན་པའི།། 
དྲག་པོ་འབར་བའི་ཕྲེང་བས་ཁྱབ།། 
རྡོ་རྗེ་ཏི་རིན་ཏི་རི་འཛིན།། 
ཁྲོ་བོ་རྡོ་རྗེའི་ལྟ་བ་འཛིན།། 
གཏུམ་པ་ཐམས་ཅད་རབ་འདུལ་བྱེད།། 
སངས་རྒྱས་མདུན་དུ་རྡོ་རྗེ་འཛིན།། 
འབར་བའི་དབུས་སུ་དགོད་པར་བྱ།། 
དེ་བཞིན་འབར་དབུས་པདྨ་དང་།། 
དེ་བཞིན་རིན་ཆེན་སྣ་ཚོགས་མཚན།། 
དེ་ཉིད་ཤར་གྱི་འཁོར་ལོ་ཆེ།། 
ཤར་གྱི་ཆ་རུ་སོང་ནས་ནི།། 
དེ་ཡི་དཀྱིལ་འཁོར་དབུས་སུ་ནི།། 
རྡོ་རྗེ་ཧཱུྃ་མཛད་ཡང་དག་བྲི།། 
ཞལ་བཞི་པ་ལ་ཕྱག་བརྒྱད་པ།། 
ཕྱག་རྒྱ་བརྒྱད་ནི་ཡོངས་སུ་འཛིན།། 
མཆེ་བ་དག་ནི་ཅུང་ཟད་གཙིགས།། 
ཁྲོ་བཅས་བཞིན་ནི་འཛུམ་ལྡན་པའི།། 
ལྕགས་ཀྱུ་རྡོ་རྗེ་ལྕགས་སྒྲོག་དང་།། 
ཞགས་པ་ཕྱག་རྒྱ་བཞི་རུ་བཤད།། 
མདའ་དང་གཞུ་ནི་གཉིས་སུ་འཛིན།། 
གཉིས་ནི་ཡི་གེ་ཧཱུྃ་གིས་བསྡུས།། 
དེས་ནི་རྐང་པ་གཡོན་པ་ཡིས།། 
དབང་ཕྱུག་ཆེན་པོ་མནན་པར་བྱ།། 
གཡས་པས་ལྷ་མོ་ཨུ་མ་ཡི།། 
ནུ་མའི་བར་དུ་མནན་པ་སྟེ།། 
གཡོན་བརྐྱང་པ་ཡིས་ལེགས་པར་གནས།། 
འབར་བའི་ཕྲེང་བས་ཁྱབ་འོད་ལྡན།། 
སྐུ་མདོག་སྔོན་པོ་དྲག་པོ་སྟེ།། 
སངས་རྒྱས་ཐམས་ཅད་འཇིགས་བྱེད་པ།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་ཁྲོ་བོ་དགོད་པར་བྱ།། 
ཐམས་ཅད་ཁྲོ་བོའི་འབར་བས་ཁྱབ།། 
མཆེ་བདག་ནི་ཅུང་ཟད་གཙིགས།། 
ཁྲོ་བོ་སེམས་དཔའ་ཁྲོ་རྡོ་རྗེ།། 
དེ་བཞིན་ཁྲོ་བོ་ཆགས་པ་སྟེ།། 
ཁྲོ་བོ་ལེགས་པ་དྲག་པ་སྟེ།། 
དབུས་ཀྱི་དཀྱིལ་འཁོར་བསྐོར་བར་བྱ།། 
རྡོ་རྗེ་ཤུགས་ཀྱིས་སོང་ནས་ནི།། 
ཁྲོ་བོའི་རྒྱལ་པོ་གཡས་ཕྱོགས་སུ།། 
ཁྲོ་བོའི་བདག་ཉིད་ཆེན་པོས་བསྐོར།། 
དབུས་སུ་ཁྲོ་བོ་ཁྲོ་གཉེར་ཅན།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་ཁྲོ་བོའི་དབང་བསྐུར་ལྡན།། 
ཐམས་ཅད་བྲི་ཞིང་ཡང་དག་ད་གོད།། 
ཁྲོ་གཉེར་ཅན་གྱི་དཀྱིལ་འཁོར་མཆོག།
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་ཁྲོ་བོ་དགོད་པར་བྱ།། 
ཁྲོ་གཉེར་ཉི་མའི་རྒྱལ་མཚན་དང་།། 
ཁྲོ་བོ་བཞད་པ་ཤིན་ཏུ་བྱུང་།། 
དཀྱིལ་འཁོར་དམ་པ་གསུམ་པ་རུ།། 
རྡོ་རྗེ་ཤུགས་ཀྱིས་སོང་ནས་ནི།། 
ཁྲོ་བོའི་བདག་ཉིད་ཆེན་པོར་བསྐོར།། 
རྡོ་རྗེའི་སྡེ་ནི་ཡང་དག་བྲི།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨའི་ཁྲོ་བོ་དགོད་པར་བྱ།། 
ཆོས་དང་རྣོན་པོ་དེ་བཞིན་རྒྱུ།། 
བཞད་པ་ཁྲོ་བོ་རྫུ་འཕྲུལ་ཆེ།། 
རྡོ་རྗེ་ཤུགས་ཀྱིས་སོང་ནས་ནི།། 
ལས་ཀྱི་རིགས་མཆོག་ཆེན་པོ་ལ།། 
ལས་ཀྱི་རྒྱལ་པོ་བདག་ཉིད་ཆེ།། 
རྡོ་རྗེ་དབབ་པ་ཡང་དག་བྲི།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཀྱི་ཁྲོ་བོ་ལ་སོགས་བྲི།། 
ལས་ཀྱི་གནོད་སྦྱིན་སྲིན་པོ་དང་།། 
བསྡུ་བའི་རྫུ་འཕྲུལ་ཁུ་ཚུར་ཆེ།། 
དཀྱིལ་འཁོར་ལྔ་པོ་ཀུན་ཏུ་བྲི།། 
དེ་ནི་རྡོ་རྗེའི་རིགས་སུ་བཤད།། 
དཀྱིལ་འཁོར་ཆེན་པོ་ཆེ་ཞེས་བྱ།། 
གསང་བ་དེ་ཉིད་ཚོགས་ཀྱི་བདག།
དེ་ནས་ཀུན་གྱི་སྙིང་པོ་ནི།། 
རྡོ་རྗེ་རིགས་ཀུན་ཉམས་དགའ་བའི།། 
ཡི་གེ་ཧཱུྃ་ནི་འདིར་བརྗོད་དོ།། 
དྲག་པོ་ཧ་ཧ་ཞེས་སྒྲོགས་ཧཱུྃ།། 
ཧཱུྃ་ཧཱུྃ་ཞེས་སྒྲོགས་འཇིགས་པར་བྱེད།། 
དེ་ཡི་དཀྱིལ་འཁོར་རྒྱལ་པོ་ནི།། 
རྡོ་རྗེ་གསང་བའི་ལེགས་འདུས་བྱ།། 
འཁོར་ལོ་དཀྱིལ་འཁོར་གྲྭ་རྣམས་སུ།། 
ལྷ་མོ་བཞི་ནི་ཡང་དག་བྲི།། 
ཁྲོ་བོའི་སེམས་མ་རིན་ཆེན་དང་།། 
པདྨ་དང་ནི་ལས་ཤེས་བྱ།། 
ཀུན་ནས་མཚམས་རྣམས་དག་ཏུ་ནི།། 
ཕྱག་རྒྱ་དམ་བཅས་དེ་དག་བཟུང་།། 
དཀྱིལ་འཁོར་ཐམས་ཅད་ཀྱི་རྒྱལ་པོ་ལས་ཆ་གཉིས་པ་རྫོགས་སོ།། 
ཤར་ཕྱོགས་ཀྱི་ཆའི་དཀྱིལ་འཁོར་ཡང་རྫོགས་སོ།།།། 
དབུས་ཀྱི་དཀྱིལ་འཁོར་འཁོར་ལོ་ཡི།། 
ཀ་བའི་ཕྱི་རོལ་དཀྱིལ་འཁོར་དུ།། 
སྒེག་མོ་ཕྲེང་བ་དེ་བཞིན་གླུ།། 
གར་མ་ལྷ་མོ་ཕྱག་རྒྱ་བཅས།། 
ཤར་གྱི་རྡོ་རྗེ་རིགས་ཉིད་ལ།། 
ཕྱི་རོལ་གནས་སུ་དེ་བཞིན་ཉིད།། 
ཉི་མ་ལ་བསྐྱེད་བཞི་པོ་ནི།། 
རྡོ་རྗེ་ལྷ་མོས་ཡོངས་སུ་བཟུང་།། 
རྡོ་རྗེའི་དཀྱིལ་འཁོར་སྦྱོར་འབྱུང་བ།། 
ཡི་གེ་ཧཱུྃ་ནི་ཀུན་ཏུ་དགོད།། 
དེ་བཞིན་སངས་རྒྱས་རིགས་རྒྱལ་པོ།། 
ཡི་གེ་ཧཱུྃ་ནི་འདིར་བརྗོད་དོ།། 
ཕྱག་རྒྱ་རང་གི་ཡན་ལག་འགྱུར།། 
རྡོ་རྗེའི་ཕྱག་རྒྱ་ཡོངས་སུ་གཟུང་།། 
ཕྱག་རྒྱ་ཐམས་ཅད་རབ་སྦྱོར་བས།། 
དེ་དག་གསང་ཞིང་མཆོག་གསང་བཤད།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་མཆོག་ཏུ་གསང་བ་ཞེས་བྱ་བ་ལས་རྡོ་རྗེ་རིགས་ཆེན་པོ་ཞེས་བྱ་བ་རྫོགས་སོ།།།། 
ལྷོ་ཡི་རིན་ཆེན་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་རུ་ཕུན་ཚོགས་དཀྱིལ་འཁོར་གྱི།། 
འཁོར་ལོ་ལྔ་པོ་དགོད་པར་བྱ།། 
དེ་ཡི་དཀྱིལ་འཁོར་འཁོར་ལོ་ལ།། 
སངས་རྒྱས་གཟུགས་ནི་དགོད་པར་བྱ།། 
རིན་ཆེན་ཆེན་པོ་རྟ་ལ་བཅིབས།། 
སངས་རྒྱས་ཉི་མ་དེ་བཞིན་གཤེགས།། 
འབར་བའི་ཕྲེང་བས་ཁྱབ་པའི་སྐུ།། 
འོད་ཟེར་ཕྲེང་བས་ཀུན་ཏུ་ཁྱབ།། 
རིན་ཆེན་ཕྲེང་བ་མཆོག་འཛིན་པའི།། 
རྒྱན་རྣམས་ཐམས་ཅད་ཀྱིས་བརྒྱན་པ།། 
སོ་ཡི་ཕྲེང་བ་རབ་བཞད་ཅིང་།། 
སོ་ཡི་ཕྲེང་བའི་ཕྱག་རྒྱར་ལྡན།། 
མཐེ་བོའི་རྩེ་མོ་རྒྱལ་མཚན་འཛིན།། 
ཉི་མའི་དབུས་ན་སངས་རྒྱས་ཆེ།། 
ཟླ་བ་ལྟ་བུའི་བདུད་རྩིའི་སྐུ།། 
རྡོ་རྗེ་རིན་ཆེན་སྐལ་བ་ཆེ།། 
རྡོ་རྗེ་ཉི་མའི་རིགས་མཆོག་གོ།། 
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་སེམས་དཔའ་པདྨ་དང་།། 
དེ་བཞིན་རྡོ་རྗེ་ལས་ཉིད་དོ།། 
རྒྱན་རྣམས་ཐམས་ཅད་ཀྱིས་སྤྲས་པ།། 
འཁོར་ལོས་སྒྱུར་བས་རྣམ་པར་བརྒྱན།། 
རིན་ཆེན་ཆེན་པོ་རིགས་ལས་བྱུང་།། 
ནོར་བུའི་རྡོ་རྗེ་ཉི་མ་འཛིན།། 
དེ་ནས་སྙིང་པོ་ནི་ཏྲཱྃ།
ལྷོ་ཡི་ཤར་གྱི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ནི།། 
དེ་ཡི་དབུས་སུ་སེམས་དཔའ་ཆེ།། 
ནོར་བུའི་འོད་ཆེན་ཡང་དག་བྲི།། 
རྒྱན་རྣམས་ཐམས་ཅད་ཀྱིས་སྤྲས་པ།། 
སངས་རྒྱས་རྡོ་རྗེ་དབང་བསྐུར་ལྡན།། 
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་དེ་བཞིན་ཡང་དག་བྲི།། 
རིན་ཆེན་སེམས་དཔའ་དེ་བཞིན་ཆགས།། 
རྒྱལ་པོ་ལེགས་པ་རྫུ་འཕྲུལ་ཆེ།། 
རྡོ་རྗེ་རིན་ཆེན་སོགས་ཕྱག་རྒྱ།། 
རང་གི་ཕྱག་རྒྱ་ཕྱག་མཚན་ཕྲག།
རྡོ་རྗེ་ཤུགས་ཀྱིས་སོང་ནས་ཀྱང་།། 
ལྷོ་ཡི་གནས་ཀྱི་སྟེང་འདུག་ནས།། 
རིན་ཆེན་རིགས་ཆེན་བཟང་པོ་ལ།། 
རྡོ་རྗེ་རིན་ཆེན་བཟང་པོ་བྲི།། 
རིན་ཆེན་བཞི་ཡི་དབང་བསྐུར་ལྡན།། 
སངས་རྒྱས་སྤྱི་པོ་འཛིན་པའི་མཆོག།
རྒྱན་རྣམས་ཐམས་ཅད་ཀྱིས་སྤྲས་པ།། 
རིན་ཆེན་ཕྲེང་བའི་དབང་བསྐུར་ལྡན།། 
དེ་ཡི་ཕྱོགས་རྣམས་ཐམས་ཅད་དུ།། 
སེམས་དཔའ་བཞི་ནི་ཡང་དག་བྲི།། 
རིན་ཆེན་རྒྱལ་པོ་རྒྱལ་མཚན་དང་།། 
བཞད་དང་རིན་ཆེན་རྒྱལ་པོ་ཆེ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
ནུབ་ཀྱི་རྡོ་རྗེ་དཀྱིལ་འཁོར་ལ།། 
པདྨ་རིན་ཆེན་བདག་ཉིད་ཆེ།། 
རིན་ཆེན་ཕྲེང་བས་དབང་བསྐུར་ལྡན།། 
རིན་ཆེན་པདྨའི་མཆོག་འཛིན་པ།། 
སངས་རྒྱས་དབུ་རྒྱན་སེམས་དཔའ་ཆེ།། 
རིན་ཆེན་ཞི་བ་ཡོངས་སུ་འཛིན།། 
ཟུར་མིག་འདོད་ཆགས་ཆགས་པའི་སྤྱན།། 
སྐྱེས་བུ་འདུལ་བ་ལ་གཟིགས་པ།། 
པདྨ་འཛིན་པའི་རྒྱལ་པོ་ཆེ།། 
འཇིག་རྟེན་དབང་ཕྱུག་ཚེ་དཔག་མེད།། 
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་པདྨ་ཡང་དག་བྲི།། 
རིན་ཆེན་པདྨ་དེ་བཞིན་ནོ།། 
དེ་བཞིན་རྒྱུ་དང་སྨྲ་བ་འཛིན།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་གི་ཕྱོགས་ཀྱི་དཀྱིལ་འཁོར་ལ།། 
རིན་ཆེན་ལས་ཆེན་རྒྱལ་པོ་ནི།། 
བདག་ཉིད་ཆེན་པོས་ཡང་དག་བྲི།། 
བཅོམ་ལྡན་ཐུབ་པའི་དབང་པོ་དོན་ཡོད་གྲུབ།། 
ལས་ཀུན་འཛིན་པའི་སངས་རྒྱས་རྣམ་འཕྲུལ་པའི།། 
རྡོ་རྗེ་ལས་ཏེ་རྒྱལ་པོ་མཛོད་འཛིན་པ།། 
འཁོར་ལོས་སྒྱུར་བའི་གཙོ་བོ་མཆོག་དམ་པ།། 
སངས་རྒྱས་དབུ་རྒྱན་ལས་རྣམས་བཞི་དང་ལྡན།། 
རྒྱན་རྣམས་ཀུན་གྱིས་ཡན་ལག་ལེགས་པར་བརྒྱན།། 
ལས་ཀྱི་རིན་ཆེན་དམ་པས་རྒྱས་གདབ་ཅིང་།། 
རིན་ཆེན་དཀྱིལ་འཁོར་ཚོགས་ཆེན་མཆོག་གྱུར་པས།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཀྱི་རིན་ཆེན་ཡང་དག་བྲི།། 
ལས་ཀྱི་སྲིན་པོ་གནོད་སྦྱིན་དང་།། 
དེ་ཡི་བསྡུ་བའི་ཁུ་ཚུར་འཛིན།། 
དེ་ནས་ཀུན་གྱི་སྙིང་པོ་ནི།། 
ཏྲཱཾ།
རིན་ཆེན་རིགས་ཆེན་རྣལ་འབྱོར་པ།། 
ཡི་གེ་ཏྲཱཾ་ནི་བརྗོད་པར་བྱ།། 
ཅི་རིགས་པར་ནི་རང་ཉིད་ཀྱི།། 
ཕྱག་རྒྱ་ཕྱག་མཚན་ཡང་དག་བྲི།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་ལས་རྐང་པ་གསུམ་པ་རྫོགས་སོ།། 
ལྷོ་ཕྱོགས་ཆའི་དཀྱིལ་འཁོར་ཡང་རྫོགས་སོ།།།། 
དེ་ཉིད་ཀྱི་ནི་གྲྭ་བཞི་རུ།། 
ལྷ་མོ་བཞི་ནི་ཡང་དག་བྲི།། 
ཕྱི་ཡི་དཀྱིལ་འཁོར་མདུན་ནས་སུ།། 
ལྷ་མོ་བཞི་ནི་ཡང་དག་བྲི།། 
སེམས་མའི་རིན་ཆེན་དེ་བཞིན་ཆོས།། 
ལས་མ་འཁོར་ལོའི་དཀྱིལ་འཁོར་དུ།། 
སྒེག་མོ་ཕྲེང་བ་དེ་བཞིན་གླུ།། 
གར་མ་རྣམ་པར་སྒེག་མོ་ཡི།། 
ནོར་བུ་རིགས་ཆེན་བཟང་པོ་ནི།། 
རིན་ཆེན་ཕྱག་རྒྱས་ཀུན་ཁྱབ་ལ།། 
ཕྱག་མཆོག་རང་གི་ཕྱག་རྒྱས་མཚོན།། 
འོད་ཟེར་ཕྲེང་བས་ཁྱབ་འོད་ལྡན།། 
རིན་ཆེན་རྡོ་རྗེས་དབང་བསྐུར་བ།། 
རང་རང་ཕྱག་རྒྱ་ཡོངས་སུ་འཛིན།། 
རིན་ཆེན་མཚོན་ཆ་སྣ་ཚོགས་ཐོགས།། 
རིན་ཆེན་ལས་བྱུང་རིན་ཆེན་ལྡན།། 
རིན་ཆེན་རང་བཞིན་ཁང་པར་གནས།། 
སྤོས་དང་རིན་ཆེན་མེ་ཏོག་བཅས།། 
རིན་ཆེན་མཆོག་ཆེན་ལ་གནས་ཤིང་།། 
ལུས་ལ་རིན་ཆེན་གོས་གྱོན་པ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་གསང་བ་མཆོག་ཏུ་གསང་བ་ཞེས་བྱ་བ་ལས་ནོར་བུའི་རིགས་ཆེན་པོ་ཞེས་བྱ་བ་རྫོགས་སོ།།།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
ནུབ་ཀྱི་པདྨའི་དཀྱིལ་འཁོར་ལ།། 
པདྨའི་རིགས་ཆེན་བཟང་པོ་ནི།། 
དགའ་བ་ཆེན་པོས་ཡང་དག་བྲི།། 
དེ་ཡི་ནུབ་ཀྱི་དཀྱིལ་འཁོར་ལ།། 
དཀྱིལ་འཁོར་ལྔ་ནི་ཡང་དག་བྲི།། 
དབུས་ཀྱི་ལྟེ་བའི་འཁོར་ལོ་ལ།། 
སངས་རྒྱས་གཟུགས་ནི་དགོད་པར་བྱ།། 
པདྨ་བཟང་པོ་འདབ་མ་བརྒྱད།། 
འདབ་མ་བརྒྱད་པ་ཡིད་འོང་བ།། 
ཆོས་དབྱིངས་བརྟན་པའི་རྣལ་འབྱོར་ཅན།། 
པདྨའི་ཕྲེང་བས་རྣམ་པར་མཛེས།། 
དེ་ཡི་དབུས་སུ་རྒྱལ་པོ་ཆེ།། 
སྣ་ཚོགས་གཟུགས་ཅན་རང་བཞིན་མཆོག།
སངས་རྒྱས་ཤེས་རབ་ཐབས་ལྡན་པ།། 
ཆོས་ཀྱི་འཁོར་ལོ་ཡོངས་སུ་འཛིན།། 
པདྨ་གཅིག་པོ་དེ་གནས་ཤིང་།། 
དེ་ཡི་དཀྱིལ་འཁོར་ལ་བརྟེན་པ།། 
པདྨའི་སེམས་དཔའ་བཞི་པོ་བྲི།། 
འཁོར་ལོས་སྒྱུར་བ་འཇིགས་པ་མེད།། 
རྒྱན་རྣམས་ཐམས་ཅད་ཀྱིས་སྤྲས་པ།། 
སངས་རྒྱས་པདྨ་དབང་བསྐུར་ལྡན།། 
རྡོ་རྗེ་པདྨ་ལ་སོགས་བྲི།། 
པདྨའི་སེམས་དཔའ་འཇིགས་པ་མེད།། 
ཀུན་ཀྱང་སངས་རྒྱས་ཅོད་པན་ལྡན།། 
ཆོས་ཀྱི་ཕྲེང་བས་དབང་བསྐུར་བས།། 
པདྨའི་ཕྱག་མཚན་མཚོན་ཆ་བསྣམས།། 
སངས་རྒྱས་འཕྲུལ་པས་རྣམ་པར་རོལ།། 
པདྨའི་སེམས་དང་དེ་བཞིན་རྒྱལ།། 
རིན་ཆེན་ཆོས་ནི་ཚུལ་ཆེན་པོ།། 
དམ་ཚིག་མཆོག་རྣམས་བཞི་པོ་ནི།། 
རིམ་པ་བཞིན་དུ་ཡང་དག་བྲི།། 
ནུབ་ཀྱི་ཤར་གྱི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དབུས་སུ་རྒྱལ་པོ་ཆེ།། 
སྣ་ཚོགས་འཁོར་ལོ་དགོད་པར་བྱ།། 
ཆོས་ཀྱི་སྙིང་པོ་རབ་ཏུ་གནས།། 
པདྨ་འདབ་མ་བརྒྱད་ལ་བརྟེན།། 
པདྨའི་གེ་སར་དབུས་སུ་ནི།། 
སྣ་ཚོགས་གཟུགས་ཅན་དགོད་པར་བྱ།། 
རྒྱན་རྣམས་ཐམས་ཅད་ཀྱིས་སྤྲས་པ།། 
གཟུགས་བཟང་ལྡན་པའི་སྐུ་མངའ་བ།། 
སངས་རྒྱས་ལྔ་ཡི་དབང་བསྐུར་ལྡན།། 
སྤྱན་གསུམ་ཕྱག་ནི་བརྒྱད་པ་སྟེ།། 
ཐོར་ཚུགས་ཚངས་པ་དཔྲལ་བར་དབང་།། 
མེ་ཏོག་མཚོན་ཆ་སྨིན་མཚམས་སུ།། 
མིག་ལ་ཉི་མ་ཟླ་བ་དགོད།། 
ཐ་སྐར་གཞོན་ནུ་རྣ་བ་ལ།། 
ཁྱབ་འཇུག་སྣ་ཡི་རྩེ་མོ་སྟེ།། 
མཆེ་བ་ནག་པོ་གསུས་པོ་ཆེ།། 
ལྕེ་ལ་དབྱངས་ཅན་མ་ཡིན་ཏེ།། 
གསུང་དབྱངས་ལ་ནི་དབྱངས་ཆེན་མ།། 
ཀུ་མུ་ད་དང་པད་ཕྲེང་ཅན།། 
ཁ་དང་འགྲམ་པ་དག་ལ་གནས།། 
སྤྱན་ལ་ཤེས་རབ་ཕ་རོལ་ཕྱིན།། 
གདོང་གི་ཕྱེད་ནི་སྤྲུལ་པར་བྱེད།། 
ཕྲག་པ་གཡས་པར་སེང་གེ་སྟེ།། 
གཡོན་པ་ཕག་ནི་ཡང་དག་གནས།། 
སྣ་ཡི་བུ་གུ་གཉིས་ལ་ནི།། 
རྒྱ་མཚོ་ཉེ་བར་གདུང་བ་དག།
དགའ་བོ་ཉེ་དགའ་དཔུང་བ་ལ།། 
ལྟོ་བ་ལ་ནི་རྒྱ་མཚོ་གནས།། 
བརླ་གཡས་པ་ལ་དཔུང་ཆེན་གནས།། 
ཚོགས་ཀྱི་དབང་ཕྱུག་དཔུང་པ་ལ།། 
ལྷ་ཆེན་དབང་ཕྱུག་ཆེན་པོ་ནི།། 
མཚན་མའི་སྟེང་གི་སྒོ་ན་གནས།། 
དཔལ་བེའུ་སྙིང་ག་ལ་གནས་ཏེ།། 
ལྷག་པ་ལྷ་མོ་ཆེན་མོ་དཔལ།། 
འོག་གི་ཁ་ཡི་སྒོ་རུ་ནི།། 
གཤིན་རྗེའི་རྒྱལ་པོ་རྣམ་པར་བརྟེན།། 
རྫོང་དང་འཇིགས་བྱེད་ལྷ་མོ་ཆེ།། 
པུས་མོ་ལ་ནི་ཡང་དག་གནས།། 
རྐང་པའི་སོར་མོ་བཅུ་ལ་ནི།། 
མ་མོ་བཅུ་ནི་ཀུན་དུ་གནས།། 
དྲག་པོ་རྗེ་ངར་གནས་པ་ཉིད།། 
ཆུ་ཡི་ལྷ་མོ་རྒྱབ་ན་གནས།། 
དཔྱིད་དང་སོ་ག་དབྱར་དང་ནི།། 
སྟོན་དང་དགུན་དང་དགུན་སྨད་ལྷ།། 
གཡས་པ་དང་ནི་གཡོན་པ་ཡིན།། 
རྐང་པ་དག་ལ་ཡང་དག་གནས།། 
འོག་གི་འཁོར་ལོ་རྩིབས་སྟོང་ལ།། 
དྲག་པོའི་ཕུང་པོ་འཆིང་བ་དང་།། 
སྒྲ་གཅན་ཐགས་བཟངས་རིས་སྣང་བྱེད།། 
ལྷ་མ་ཡིན་རྣམས་ཀུན་དུ་གནས།། 
ལག་པ་བཅུ་ཡི་ཐལ་མོ་ལ།། 
ཕ་རོལ་ཕྱིན་པ་བཅུ་དག་གནས།། 
མངོན་པར་འདོད་པ་ཉིད་དག་གི།
ལྷ་ཆེན་ལ་སོགས་འདི་དག་བྲི།། 
ཞལ་བཞི་ཕྱག་ནི་བརྒྱད་པ་སྟེ།། 
ཞལ་རེ་ཞིང་ནི་སྤྱན་གསུམ་པའི།། 
གོས་དང་གཟུགས་ནི་བཟང་པོར་ལྡན།། 
དེ་འདྲའི་རང་བཞིན་ཐུབ་པ་དགོད།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨའི་སེམས་དཔའ་ཡང་དག་བྲི།། 
པདྨའི་སེམས་དཔའ་ལྕགས་ཀྱུ་དང་།། 
མདའ་དང་པདྨ་ལེགས་པར་སྦྱིན།། 
ནུབ་ཀྱི་ལྷོ་ཡི་ཕྱོགས་མཆོག་ཏུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དབུས་སུ་སེམས་དཔའ་ཆེ།། 
རིན་ཆེན་པདྨ་ཡང་དག་བྲི།། 
ཞལ་ནི་བཅུ་གཉིས་ལྡན་པ་ཉིད།། 
ཕྱག་བཅུ་གཉིས་དང་ལྡན་པའི་མཆོག།
རིན་ཆེན་པདྨར་ཡང་དག་བཞུགས།། 
རིན་ཆེན་ལས་ནི་འབྱུང་བར་འདོད།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨའི་རིན་ཆེན་དྲ་སོགས་བྲི།། 
ཁྲོ་གཉེར་ཉི་མའི་རྒྱལ་མཚན་དང་།། 
དེ་བཞིན་ཞལ་ནི་བཅུ་གཅིག་པ།། 
ནུབ་ཀྱི་ཕྱོགས་ཀྱི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དབུས་སུ་སེམས་དཔའ་ཆེ།། 
འོད་དཔག་མེད་ནི་དགོད་པར་བྱ།། 
པདྨ་ཆེན་པོ་རབ་སྟེར་བ།། 
པདྨ་གར་གྱི་དབང་ཕྱུག་གཙོ།། 
སྤྱན་དང་ཕྱག་ནི་སྟོང་པར་ལྡན།། 
ཕྱག་རྒྱ་མཚོན་ཆ་ཐམས་ཅད་བཅང་།། 
ཞལ་བཅུ་གཉིས་པ་བཟང་པོ་སྟེ།། 
པདྨའི་ལྷ་མོ་ཡང་དག་ལྡན།། 
ཕ་རོལ་ཕྱིན་པ་བཅུ་དང་ལྡན།། 
ཚོགས་ཀྱི་དབུས་ན་རྣམ་པར་རོལ།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨའི་སེམས་དཔའ་ཡང་དག་བྲི།། 
སྒྲོལ་མ་གཞོན་ནུའི་མཐུ་ཅན་དང་།། 
མགྲིན་སྔོན་ཚངས་པའི་མདོག་ལས་བྱུང་།། 
ནུབ་ཀྱི་བྱང་གི་ཆ་རུ་ནི།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དབུས་སུ་སེམས་དཔའ་ཆེ།། 
པདྨ་ལ་སོགས་དགོད་པར་བྱ།། 
ཞལ་དྲུག་ཕྱག་ནི་བཅུ་གཉིས་པའི།། 
ཕྱག་རྒྱ་མཚོན་ཆ་འཛིན་པའི་མཆོག།
ཆེན་པོ་སྣ་ཚོགས་རབ་སྟེར་བ།། 
པདྨ་ལས་ནི་ཡང་དག་བྲི།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨ་གར་གྱི་དབང་ཕྱུག་རྒྱལ།། 
དཀྱིལ་འཁོར་གྱི་ནི་མདུན་གནས་པ།། 
པདྨའི་སྲིན་པོ་གནོད་སྦྱིན་དང་།། 
པདྨའི་ཁུ་ཚུར་ཡང་དག་བྲི།། 
གཡས་དང་གཡོན་དང་རྒྱབ་དང་ནི།། 
མདུན་ཉིད་ཀྱི་ནི་དཀྱིལ་འཁོར་རོ།། 
དེ་ནས་སྙིང་པོ་ནི་ཧ།
སངས་རྒྱས་ཀྱི་སྙིང་པོ་ཧྲཱིཿ་སྟེ།
ཐམས་ཅད་ཀྱི་སྙིང་པོ་ཡིན་ནོ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་གསང་ཞིང་མཆོག་ཏུ་གསང་བ་ཞེས་བྱ་བ་ལས་རྐང་པ་བཞི་པ་རྫོགས་སོ།།།། 
པདྨའི་རིགས་ཀྱི་ཚོགས་དག་གི།
དཀྱིལ་འཁོར་ཡོངས་སུ་རྫོགས་ནས་ནི།། 
དེ་ཡི་འཁོར་ལོའི་གྲྭ་བཞི་རུ།། 
ལྷ་མོ་བཞི་ནི་ཡང་དག་བྲི།། 
པདྨའི་སེམས་དཔའ་རིན་ཆེན་དང་།། 
ལས་དང་ཆོས་མ་ཡང་དག་བྲི།། 
སྒེག་མོ་ཕྲེང་བ་དེ་བཞིན་གླུ།། 
གར་མ་འདི་ནི་ཡང་དག་བྲི།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་ལས་པདྨའི་རིགས་ཆེན་པོ་ཞེས་བྱ་བ་རྫོགས་སོ།།།། 
བྱང་གི་ལས་ཀྱི་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དཀྱིལ་འཁོར་རྒྱལ་པོ་ནི།། 
འཁོར་ལོ་ལྔ་ལྔ་དགོད་པར་བྱ།། 
དེ་ཡི་དབུས་སུ་ལས་ཆེན་པོ།། 
སངས་རྒྱས་གཟུགས་ནི་དགོད་པར་བྱ།། 
ཆོས་འཛིན་པ་ཡི་རྒྱལ་པོ་ཆེ།། 
ནམ་མཁའ་ལྡིང་གི་གདན་ལ་བཞུགས།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཀྱི་ཕྱག་རྒྱ་ཡང་དག་བྲི།། 
ལས་ཀྱི་སེམས་དཔའ་རིན་ཆེན་དང་།། 
དེ་བཞིན་ལས་དང་ཆོས་ཉིད་དོ།། 
རྡོ་རྗེ་ཤུགས་ཀྱིས་སོང་ནས་ནི།། 
བྱང་གི་ཤར་གྱི་དཀྱིལ་འཁོར་ལ།། 
མི་བསྐྱོད་པ་ནི་སངས་རྒྱས་ཆེ།། 
རྡོ་རྗེ་ལས་ནི་དགོད་པར་བྱ།། 
དེ་ཡི་མཆོད་པ་མཚོན་ཆ་བཅས།། 
དེ་ཡི་ཕྱག་རྒྱ་བཅས་པ་བཟུང་།། 
ལས་ཆེན་འཛིན་པ་བཟང་པོ་སྟེ།། 
སངས་རྒྱས་མཛད་པ་ཡང་དག་ལྡན།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཀྱི་སེམས་དཔའ་ཡང་དག་བྲི།། 
སེམས་དཔའ་ཆགས་པའི་རྒྱལ་པོ་ཆེ།། 
ལེགས་པ་དེ་བཞིན་ལས་ཉིད་དོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་གི་ལྷོ་ཡི་ཆར་རུ་ནི།། 
རིན་ཆེན་ཏིང་འཛིན་རྒྱལ་པོ་ཆེ།། 
རིན་ཆེན་ལས་ནི་ཡང་དག་བྲི།། 
རིན་ཆེན་ཆར་ནི་རབ་འབེབས་ཤིང་།། 
སྡུག་བསྔལ་ཐམས་ཅད་རབ་ཏུ་འཇོམས།། 
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་ལས་ནི་ཡང་དག་བྲི།། 
སེམས་དཔའི་གཟི་བརྗིད་རྒྱལ་མཚན་དང་།། 
ལས་དང་བཞད་པ་རྣམ་སྦྱོང་བ།། 
ལས་ཀྱི་རིན་ཆེན་བཟང་པོ་ལ།། 
རིན་ཆེན་དཀྱིལ་འཁོར་ཡང་དག་ལྡན།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་གི་ནུབ་ཀྱི་ཆ་རུ་ནི།། 
པདྨའི་ལས་ཀྱི་སེམས་དཔའ་ཆེ།། 
དཀྱིལ་འཁོར་དབུས་སུ་ཡང་དག་བྲི།། 
དེ་ཡི་ཕྱོགས་རྣམས་ཐམས་ཅད་དུ།། 
པདྨའི་ལས་ནི་ཡང་དག་བྲི།། 
པདྨ་རྣོན་པོ་དེ་བཞིན་རྒྱུ།། 
དེ་བཞིན་སྨྲ་བ་ལས་ཡིན་ནོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་གི་བྱང་ཕྱོགས་དཀྱིལ་འཁོར་ལ།། 
ལས་ཆེན་འཛིན་པ་དབང་ལྡན་པ།། 
ལས་ཀྱི་རྒྱལ་པོ་ཡང་དག་བྲི།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཀྱི་སེམས་དཔའ་དགོད་པར་བྱ།། 
ལས་ཀྱི་སྲིན་པོ་གནོད་སྦྱིན་དང་།། 
དེ་བཞིན་བསྡུ་བའི་ཁུ་ཚུར་ཉིད།། 
དེ་ནས་སྙིང་པོ་ནི་ཨཿ།
སངས་རྒྱས་ཀྱི་སྙིང་པོ་ནི་ཨཿ་སྟེ།
ཐམས་ཅད་ཀྱི་སྙིང་པོ་ཡིན་ནོ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་འཁོར་ལོའི་དཀྱིལ་འཁོར་ཆེན་པོ་གསང་བ་ཞེས་བྱ་བ་ལས་རྐང་པ་ལྔ་པ་རྫོགས་སོ།། 
བྱང་གི་ཆའི་དཀྱིལ་འཁོར་ཡང་རྫོགས་སོ།།།། 
བྱང་དུ་དཀྱིལ་འཁོར་བྲི་བྱས་ཏེ།། 
ལས་ཀྱི་དཀྱིལ་འཁོར་རྫོགས་ནས་ནི།། 
དེ་ཡི་འཁོར་ལོའི་གྲྭ་བཞི་རུ།། 
ལྷ་མོ་བཞི་ནི་དགོད་པར་བྱ།། 
སྔར་གྱི་དམ་ཚིག་བཞི་པོ་ནི།། 
ཐམས་ཅད་སུམ་ཅུ་རྩ་གསུམ་ཡིན།། 
དབུས་མ་ཞེས་བྱ་སུམ་ཅུ་གསུམ།། 
ཤར་གྱི་ཕྱོགས་ན་སུམ་ཅུ་གསུམ།། 
དེ་བཞིན་ནུབ་ཀྱི་ཕྱོགས་ཆའོ།། 
བྱང་དང་ལྷོ་ཡང་དེ་བཞིན་ནོ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་གསང་ཞིང་མཆོག་ཏུ་གསང་བ་ལས་ལས་ཀྱི་རིགས་ཞེས་བྱ་བ་རྫོགས་སོ།། 
དཀྱིལ་འཁོར་གྱི་འཁོར་ཐམས་ཅད་ཀྱང་རྫོགས་སོ།།།། 
བརྒྱ་དྲུག་ཅུ་རྩ་ལྔ་པའོ།། 
དེ་ནས་དཀྱིལ་འཁོར་འཁོར་ལོ་མཆོག།
ཐར་པའི་རང་བཞིན་གྲོང་ཁྱེར་ཆེ།། 
འཁོར་ལོ་ཆེན་པོའི་གྲྭ་བཞི་རུ།། 
དཀྱིལ་འཁོར་བཞི་ནི་བྲི་བར་བྱ།། 
འཁོར་ལོ་སྦྱོར་ཆེན་ཤར་ལྷོ་རུ།། 
ཟླ་བའི་གཟུགས་སུ་དགོད་པར་བྱ།། 
ཟླ་བའི་དཀྱིལ་འཁོར་དབུས་སུ་ནི།། 
རྡོ་རྗེ་སེམས་དཔའ་དགོད་པར་བྱ།། 
འཛུམ་ཞིང་ཟླ་བའི་མདོག་ཅན་ཏེ།། 
འོད་ཟེར་དམར་པོ་སྣ་ཚོགས་འབར།། 
སེམས་དཔའི་སྐྱིལ་ཀྲུང་ཡང་དག་བཞུགས།། 
རྡོ་རྗེ་བསྙེམས་ཚུལ་འཆང་བའི་མཆོག།
ཕྱག་གཡས་པ་ན་རྡོ་རྗེ་བསྣམས།། 
དེ་བཞིན་གཡོན་ན་དྲིལ་བུ་བསྣམས།། 
མཉམ་པར་གཞག་པའི་སེམས་དཔའ་ཆེ།། 
སེམས་ཅན་ཀུན་གྱི་དོན་སེམས་པ།། 
དེ་ཡི་པདྨ་ཡང་དག་གནས།། 
དེ་འོད་དཀྱིལ་འཁོར་ལ་བརྟེན་པ།། 
ལྷ་མོ་བཞི་ནི་ཡང་དག་བྲི།། 
གསང་བ་ལྔ་ནི་ཡང་དག་བསྟན།། 
དང་པོ་དང་ནི་གཉིས་པ་ནི།། 
གཡས་ཀྱི་ཕྱོགས་ན་ཡང་དག་གནས།། 
གསུམ་པ་དང་ནི་བཞི་པ་ནི།། 
གཡོན་ལོགས་ན་ནི་རབ་ཏུ་གནས།། 
ལྷ་མོ་རྡོ་རྗེ་ཅ་ཅོ་སྒྲོགས།། 
པུས་འཁྱུད་རང་གི་ལྷ་མོ་དེ།། 
དེ་ཡི་གློ་ན་མགོ་སྒྱུར་ཞིང་།། 
འཛུམ་བཅས་ཀུན་དུ་ལྟ་བ་སྟེ།། 
བཅོམ་ལྡན་འདས་ཀྱི་ཕྱག་ལ་འཇུས།། 
ཆུ་སྲིན་གྱི་ནི་རྒྱལ་མཚན་བསྒྲེང་།། 
དེ་ཡི་གློ་ན་བཞད་བཅས་ཤིང་།། 
རྡེག་བྱེད་སྐྱེ་དགུའི་བདག་མོ་ཡི།། 
རྡོ་རྗེ་ཅ་ཅོའི་སྒྲ་སྒྲོག་དང་།། 
དེ་བཞིན་རྡོ་རྗེ་དོན་ཡོད་དགའ།། 
ལྷ་མོ་རྡོ་རྗེ་འདོད་དབང་ཕྱུག།
གཟི་བརྗིད་དགའ་བའི་རྡོ་རྗེ་མ།། 
ལྷོ་དང་ནུབ་ཀྱི་མཚམས་སུ་ནི།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དེ་ཡི་དཀྱིལ་འཁོར་དབུས་སུ་ནི།། 
པདྨ་ཆེན་པོ་དགོད་པར་བྱ།། 
པདྨའི་དཀྱིལ་འཁོར་དབུས་སུ་ནི།། 
པདྨའི་སེམས་དཔའ་དགོད་པར་བྱ།། 
ཞལ་བཞི་ཕྱག་ནི་བརྒྱད་པ་སྟེ།། 
འཁོར་ལོས་དཀྱིལ་འཁོར་འོད་བཅས་པ།། 
དེ་ཡི་པདྨར་ཡང་དག་ག་གནས།། 
དེ་འོད་དཀྱིལ་འཁོར་ལ་བརྟེན་པ།། 
པདྨའི་རིགས་ཅན་ལས་བྱུང་བ།། 
ལྷ་མོ་བཞི་ནི་ཡང་དག་བྲི།། 
ཀུན་ནས་གསང་བའི་ལྷ་མོ་ཡི།། 
དེ་ནས་མིང་ནི་རབ་བཤད་བྱ།། 
རྡོ་རྗེ་དཔལ་དང་རྡོ་རྗེ་དཀར།། 
རྡོ་རྗེ་སྒྲོན་མ་རྡོ་རྗེ་ཅན།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
ནུབ་བྱང་མཚམས་ཀྱི་དཀྱིལ་འཁོར་དུ།། 
ནམ་མཁའི་དཀྱིལ་འཁོར་བྲི་ནས་ནི།། 
རྡོ་རྗེ་ཉི་མ་ཡང་དག་ལྡན།། 
ཉི་མའི་དཀྱིལ་འཁོར་དབུས་སུ་ནི།། 
རིན་ཆེན་སེམས་དཔའ་དགོད་པར་བྱ།། 
སྔོན་དམར་གྱི་ནི་འོད་ཀྱིས་ཁྱབ།། 
རྒྱན་རྣམས་ཐམས་ཅད་ཀྱིས་བརྒྱན་པའི།། 
དེ་ཡི་པདྨ་ཡང་དག་གནས།། 
དེ་འོད་དཀྱིལ་འཁོར་ལ་བརྟེན་པ།། 
རིན་ཆེན་རིགས་ཆེན་ལས་བྱུང་བའི།། 
ལྷ་མོ་བཞི་ནི་ཡང་དག་བྲི།། 
ནམ་མཁའ་ལས་བྱུང་མཁའ་རྡོ་རྗེ།། 
ནམ་མཁའི་མདོག་ཅན་སྐྱེ་དགུའི་བདག།
རིན་ཆེན་དཔལ་ལྡན་ལྷ་མོ་ཆེ།། 
རིན་ཆེན་དང་བཅས་རིགས་མཛེས་མ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་ཤར་མཚམས་ཀྱི་འཁོར་ལོ་ལ།། 
དེ་བཞིན་ཨུཏྤལ་སྔོན་པོའི་འདབ།། 
དཀྱིལ་འཁོར་ཡང་དག་བྲི་བར་བྱ།། 
ཨུཏྤལ་སྔོན་པོ་དེ་དབུས་སུ།། 
ལས་རྣམས་འཛིན་པ་ཆེན་པོའི་མཆོག།
སངས་རྒྱས་ཀུན་ལས་སོགས་བཤད་པ།། 
རྡོ་རྗེའི་ལས་ནི་དགོད་པར་བྱ།། 
དེ་ཡི་པདྨར་ཡང་དག་ག་གནས།། 
དེ་འོད་དཀྱིལ་འཁོར་ལ་བརྟེན་ཅིང་།། 
ལས་ཀྱི་རིགས་ཅན་ལས་བྱུང་བའི།། 
ལྷ་མོ་བཞི་ནི་ཡང་དག་བྲི།། 
ལས་རྒྱ་རྡོ་རྗེ་རིན་ཆེན་མ།། 
ལས་མ་ཆོས་མ་དཔལ་ལྡན་ཆེ།། 
ཇི་ལྟར་སྔོན་དུ་རྡོ་རྗེའི་རིགས།། 
དེ་བཞིན་དཀྱིལ་འཁོར་ཐམས་ཅད་ལ།། 
དེ་ཉིད་ཕོ་ཉ་མོ་རུ་གནས།། 
དེ་ཉིད་ལྷ་མོར་ཡང་དག་གནས།། 
དེ་ཉིད་སྒེག་མོ་རྣམ་སྒེག་སོགས།། 
ཕྱག་རྒྱའི་རྒྱ་མཚོ་གཞན་ཡང་བྱེད།། 
སེར་མོ་དམར་མོ་ཉི་མ་མཚུངས།། 
ཨུཏྤལ་སྔོན་པོའི་མདོག་འདྲར་འགྱུར།། 
བསྙེམས་བཅས་ཞི་བའི་དབང་བསྐུར་ལྡན།། 
རང་གི་ཕྱག་རྒྱ་ཡོངས་སུ་འཛིན།། 
དེ་ནས་སྙིང་པོ་ཧཱུྃ་ཧྲཱིཿ་ཨོཾ་ཨཿ།
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་གསང་ཞིང་མཆོག་ཏུ་གསང་བ་ཞེས་བྱ་བ་ལས་རྐང་པ་དྲུག་པ་རྫོགས་སོ།། 
མཚམས་རྣམས་ཀྱི་དཀྱིལ་འཁོར་ཡང་རྫོགས་སོ།།།། 
བརྒྱ་དང་བརྒྱད་ཅུ་རྩ་ལྔར་ལྡན།། 
འཁོར་ལོ་ཡོངས་སུ་རྫོགས་ནས་ཀྱང་།། 
དེ་ཡི་མཚམས་ཀྱི་ལོགས་རྣམས་སུ།། 
ལྷ་བཞི་དག་ནི་ཡང་དག་བྲི།། 
ཤར་དུ་རྡོ་རྗེ་ཆེན་པོ་སྟེ།། 
རྡོ་རྗེ་མེ་ལྟར་འབར་བའོ།། 
རྡོ་རྗེ་རིགས་ཆེན་མཚན་མ་སྟེ།། 
འབར་བའི་ཕྲེང་བ་རབ་འཇིགས་པའི།། 
ལྷོ་རུ་རིན་ཆེན་ཕུན་ཚོགས་པ།། 
ཆུ་ལྷ་རིན་ཆེན་ཆུ་སྲིན་རྣམས།། 
རིན་ཆེན་རིགས་ཆེན་མཚན་མ་སྟེ།། 
སངས་རྒྱས་ཆོས་ཀྱི་འབྱུང་གནས་བརྗོད།། 
ནུབ་ཏུ་ས་ལྷ་བྲི་བར་བྱ།། 
རྩལ་ལྡན་སྐྱེས་བུ་ཞེས་བྱ་ཡི།། 
དཀྱིལ་འཁོར་ཆེན་པོ་འཛིན་བྱེད་ཅིང་།། 
པདྨའི་རིགས་ཀྱི་མཚན་མའང་ཡིན།། 
བྱང་དུ་རླུང་གི་སྐྱེས་བུ་ནི།། 
རླུང་གི་ཤུགས་ཀྱིས་གོས་འཆང་ཞིང་།། 
དེ་བཞིན་ལས་ཀྱི་རིགས་འཛིན་མ།། 
གཡོ་ཞིང་རྩལ་ལྡན་བྲི་བར་བྱ།། 
བརྒྱ་དང་བརྒྱད་ཅུ་རྩ་དགུ་རུ།། 
དབུས་ཀྱི་དཀྱིལ་འཁོར་ཡང་དག་བསྒྲུབ།། 
ཆོས་ཀྱི་ཚུལ་གྱི་གྲུ་ཆེན་པོ།། 
ཐར་པའི་རང་བཞིན་གྲོང་ཁྱེར་ཆེ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་ལས་འཁོར་ལོ་ཆེན་པོའི་དཀྱིལ་འཁོར་གསང་བ་ཞེས་བྱ་བ་རྫོགས་སོ།།།། 
ཐུན་མོང་མཆོག་ཏུ་གསང་བ་ཡི།། 
རྡོ་རྗེ་རིག་པ་འཛིན་པའི་མཆོག།
རང་རིགས་འཁོར་ལོའི་དཀྱིལ་འཁོར་ནི།། 
ཕྱོགས་གཅིག་ཏུ་ནི་བཤད་པར་བྱ།། 
དཀྱིལ་འཁོར་ཀུན་གྱི་དབུས་སུ་ནི།། 
ཐུབ་པའི་དབང་ཕྱུག་རྣམ་སྣང་མཛད།། 
སེང་གེ་པདྨའི་གདན་ལ་བཞུགས།། 
དེ་ནི་བྱང་ཆུབ་མཆོག་འཛིན་པ།། 
མི་བསྐྱོད་པ་ནི་གླང་ཆེན་བཅིབས།། 
རིན་ཆེན་དབང་ནི་རྟ་ལ་བཅིབས།། 
བཅོམ་ལྡན་ཚེ་དཔག་མེད་པ་ནི།། 
རྨ་བྱའི་ཁྲི་ལ་ཡང་དག་བཞུགས།། 
དོན་ཡོད་གྲུབ་པ་བླ་ན་མེད།། 
མཁའ་ལྡིང་དབང་པོ་ཡང་དག་བཞུགས།། 
འདི་རྣམས་ཀྱི་ནི་བཞོན་པར་བཤད།། 
རིགས་མཆོག་ཀུན་གྱི་དབྱེ་བའོ།། 
མི་བསྐྱོད་པ་ཡི་ས་གནོན་ཏེ།། 
དེ་བཞིན་རིན་ཆེན་དབང་མཆོག་སྦྱིན།། 
ཚེ་དཔག་མེད་ཀྱི་ཏིང་འཛིན་སྦྱིན།། 
དོན་ཡོད་གྲུབ་པའི་མི་འཇིགས་སྦྱིན།། 
སྔོན་པོ་སེར་པོ་དེ་བཞིན་དམར།། 
ཁ་དོག་ལྗང་གུ་ལས་འཛིན་པ།། 
དེ་བཞིན་གཤེགས་པའི་རིགས་ཡིད་འོང་།། 
སྐུ་མདོག་དཀར་པོ་རབ་ཏུ་བསྒྲགས།། 
དེ་བཞིན་རྡོ་རྗེ་རིན་ཆེན་ལ།། 
རྡོ་རྗེ་ཕྲེང་བས་རྡོ་རྗེ་མཚན།། 
རྡོ་རྗེའི་དཀྱིལ་འཁོར་སྦྱོར་འབྱུང་བ།། 
རྡོ་རྗེའི་རི་མོ་ཡང་དག་བྲི།། 
པདྨའི་རིགས་ཆེན་བཟང་པོ་ལ།། 
པདྨའི་ཕྲེང་བས་པདྨ་མཚན།། 
པདྨའི་དཀྱིལ་འཁོར་སྦྱོར་བྱུང་བ།། 
པདྨའི་སྲད་བུས་ཐིག་གདབ་བྱ།། 
རིན་ཆེན་རིགས་ཅན་བཟང་པོ་ལ།། 
རིན་ཆེན་ཕྲེང་བས་རིན་ཆེན་མཚན།། 
རིན་ཆེན་དཀྱིལ་འཁོར་སྦྱོར་བྱུང་བ།། 
རིན་ཆེན་རི་མོ་རྣམ་པར་མཛེས།། 
ལས་ཀྱི་རིགས་ལ་སྣ་ཚོགས་བཤད།། 
དེ་བཞིན་སངས་རྒྱས་རིགས་མཆོག་ལ།། 
འོན་ཀྱང་རྡོ་རྗེ་ཁྱད་པར་གྱིས།། 
རྡོ་རྗེ་དཀྱིལ་འཁོར་སྦྱོར་བྱུང་བའི།། 
རྡོ་རྗེ་ཤར་གྱི་ཕྱོགས་ཆ་རུ།། 
ལྷོ་རུ་རིན་ཆེན་དཀྱིལ་འཁོར་ཏེ།། 
ནུབ་ཏུ་པདྨ་ཡང་དག་བཤད།། 
བྱང་དུ་ལས་ནི་ཡང་དག་སྦྱོར།། 
རྡོ་རྗེ་ཅན་ཀུན་ཁྲོ་གཉེར་ཅན།། 
རིན་ཆེན་ཚོགས་ནི་རབ་བཤད་པ།། 
པདྨ་ཆེན་པོ་དུལ་ཞིང་ཞི།། 
དྲག་པོ་ཞི་བ་ལས་འཛིན་པ།། 
དཀྱིལ་འཁོར་ཆེན་པོའི་འཁོར་ལོ་རུ།། 
འཁོར་ལོ་ཆེན་པོ་ཡང་དག་བྲི།། 
དེ་ནས་ཕྱི་རོལ་འཁོར་ལོ་སོགས།། 
ཆོ་ག་འདི་ཀུན་དེ་དང་འདྲ།། 
དཀྱིལ་འཁོར་ཐམས་ཅད་ཀྱི་རྒྱལ་པོ་གསང་བ་ཆེན་པོ་མཆོག་ཏུ་གསང་བའི་དཀྱིལ་འཁོར་ཆེན་པོ་ལས་གསང་བ་ཞེས་བྱ་བ་རྐང་པ་བདུན་པ་རྫོགས་སོ།། 
ལས་ཀྱི་རྣལ་འབྱོར་ལས་བྱུང་བ་རྫོགས་སོ།།།། 
ནང་གི་དཀྱིལ་འཁོར་རྫོགས་ནས་ནི།། 
ཚོན་རྩི་ལས་ནི་དགང་བར་བྱའོ།། 
ཐིག་དང་རི་མོ་ཐམས་ཅད་ནི།། 
ཚོན་རྩི་ཀུན་གྱིས་རབ་ཏུ་དགང་།། 
དང་པོ་ནས་ནི་ཐ་མ་རུ།། 
ཕྱི་རོལ་དཀྱིལ་འཁོར་ཀུན་དུ་བྲི།། 
མཉམ་ཞིང་ཀུན་དུ་ཆ་མཉམ་པས།། 
གྲུ་བཞི་རུ་ནི་རབ་ཏུ་བརྟག།
ཟུར་བཞི་པ་ལ་སྒོ་བཞི་པ།། 
རྟ་བབས་བཞིས་ནི་མཛེས་བྱས་པ།། 
ཀ་བ་བརྒྱད་དང་ཡང་དག་ལྡན།། 
ཡིད་དུ་འོང་ཞིང་ལེགས་པར་ཕྱེ།། 
ཐིག་བཞི་དང་ནི་ཡང་དག་ལྡན།། 
དར་དང་ཕྲེང་བས་རྣམ་པར་བརྒྱན།། 
རྡོ་རྗེ་རིན་ཆེན་སྲད་བུ་ཡིས།། 
ཕྱི་རོལ་དཀྱིལ་འཁོར་ཐིག་གདབ་བྱ།། 
ཁ་ཁྱེར་གྱིས་ནི་ཡོངས་སུ་བསྐོར།། 
རྡོ་རྗེ་ཁ་ཁྱེར་མཛེས་བྱས་ལ།། 
ཟླ་བ་ཕྱེད་པའི་ལྕུག་མས་ཁྱབ།། 
རྡོ་རྗེ་ཕྲེང་བའི་ཚོགས་དང་ལྡན།། 
དྲ་བ་དྲ་བ་ཕྱེད་པས་སྤྲས།། 
ཟླ་བ་ཕྱེད་པས་ཉེ་བར་མཛེས།། 
གཡེར་ཀའི་དྲ་བས་ཡང་དག་ལྡན།། 
ཁ་དོག་སྣ་ཚོགས་རྣམ་པར་བརྒྱན།། 
དེ་དང་དབུས་ཀྱི་བར་ཐིག་ལ།། 
བྱང་ཆུབ་སེམས་རྣམས་ཡང་དག་བྲི།། 
བསྐལ་པ་བཟང་པོ་སྟོང་དག་ནི།། 
འདས་པའི་རྫུ་འཕྲུལ་ཆེན་པོ་རྣམས།། 
ཤར་དུ་ཐམས་ཅད་རྡོ་རྗེ་མཚན།། 
ལྷོ་རུ་རིན་ཆེན་ཕྱག་མཚན་བསྣམས།། 
ནུབ་ཏུ་པདྨ་རྡོ་རྗེ་སོགས།། 
བྱང་དུ་ལས་ཀྱི་རྡོ་རྗེ་བསྣམས།། 
རྫུ་འཕྲུལ་ཆེན་པོའི་ལྷ་གང་དག།
ཕྱི་རོལ་ཐིག་ལ་ཡང་དག་བྲི།། 
དྲག་པོ་ལ་སོགས་ལྷ་ཆེན་རྣམས།། 
སྣམ་བུ་ལས་ནི་ལུས་ཕྱེད་ཕྱུང་།། 
དབང་ཕྱུག་ཆེན་པོ་ཚངས་པ་ཆེ།། 
ཁྱབ་འཇུག་གཡུང་དྲུང་གཞོན་ནུ་ནི།། 
རིགས་བཅས་དཔུང་དང་བཅས་རྒྱལ་པོ།། 
ཤར་གྱི་དཀྱིལ་འཁོར་ཡང་དག་བྲི།། 
འཁྱིལ་པའི་འོད་ཅན་གཏུམ་པོ་དང་།། 
སེར་སྐྱ་རྡོ་རྗེ་སེར་སྐྱ་རྣམས།། 
རིགས་བཅས་འཁོར་ལོ་ཡང་དག་ལྡན།། 
ལྷོ་ཡི་ཕྱོགས་སུ་ཡང་དག་བྲི།། 
མྱོས་པ་ཕྲེང་ལྡན་རྒྱལ་ཉིད་པ།། 
རྣམ་པར་རྒྱལ་དང་སྐྱེལ་བྱེད་རྣམས།། 
རིགས་བཅས་དཔུང་དང་ཡང་དག་ལྡན།། 
ནུབ་ཀྱི་ཆ་རུ་ཡང་དག་བྲི།། 
ཀོ་ཤི་གོས་ཅན་མེ་དང་རླུང་།། 
རྡོ་རྗེ་འཇིགས་བྱེད་ལ་སོགས་རྣམས།། 
ནུབ་ཀྱི་ཆ་ལས་འོག་ཏུ་ནི།། 
བྱང་གི་ཆ་རུ་ཡང་དག་བྲི།། 
དེ་བཞིན་དཔུང་དང་བདག་པོར་བཅས།། 
མ་མོ་འཇིག་རྟེན་རབ་གྲགས་དང་།། 
གཙོ་བོ་འཁོར་ལོ་རྣམ་རོལ་པ།། 
ལྷ་མིན་ལ་སོགས་རྫུ་འཕྲུལ་ཆེ།། 
ཕྱི་རོལ་འཁོར་ལོའི་རིགས་སུ་བཤད།། 
རྒྱུད་ཆེན་གསང་བ་ཞེས་བྱ་ལས།། 
སྟོང་ཕྲག་བཅུ་རུ་བཤད་པ་རྣམས།། 
ཇི་ལྟར་མངོན་པར་འདོད་པ་བྲི།། 
ཕྱི་ཡི་དཀྱིལ་འཁོར་གནས་ཟུར་དུ།། 
དཀྱིལ་འཁོར་བཞི་ནི་བྲི་བར་བྱ།། 
མེ་ཏོག་སྤོས་ལ་སོགས་ལྡན་པ།། 
མཆོད་པའི་ལྷ་མོ་ཡང་དག་བྲི།། 
ཇི་ལྟར་ནུས་ཤིང་བྲི་བ་དང་།། 
ཇི་ལྟར་མཛེས་ཤིང་རྗེས་སུ་མཐུན།། 
ཇི་ལྟར་རང་གི་རིགས་བཤད་པ།། 
ཇི་ལྟར་མངོན་པར་འདོད་པ་བྲི།། 
དཀྱིལ་འཁོར་ཐམས་ཅད་ཀྱི་རྒྱལ་པོ་དཀྱིལ་འཁོར་ཆེན་པོ་གསང་ཞིང་མཆོག་ཏུ་གསང་བ་ཞེས་བྱ་བ་ལས་ཕྱི་རོལ་གྱི་དཀྱིལ་འཁོར་མཆོག་ཏུ་མཛེས་པ་ཞེས་བྱ་བ་རྐང་བ་བརྒྱད་པ་རྫོགས་སོ།།།། 
དེ་བཞིན་གཤེགས་པའི་གསང་བའི་དཀྱིལ་འཁོར་ཆེན་པོ་མ་ལུས་པ་རྫོགས་སོ།།།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་འདི་ལ་སངས་རྒྱས་ཀྱི་བྱང་ཆུབ་མ་ལུས་པར་དགུག་པ་འདི་འབྱུང་ངོ།། 
འདི་ལྟ་སྟེ།
བྱང་ཆུབ་ཀྱི་སེམས་དང་།
ཕ་རོལ་ཏུ་ཕྱིན་པ་དྲུག་དགུག་པ་ཉིད་དང་།
ཕྱིར་མི་ལྡོག་པའི་ས་ལ་ཐབས་མཁས་པ་ཆེན་པོ་འཇུག་པར་བྱེད་པ་ཉིད་དང་།
དོན་ཐམས་ཅད་ལ་མངོན་དུ་ཕྱོགས་པ་དང་།
མྱ་ངན་ལས་འདས་པ་ལ་གནས་པ་དང་།
བྱང་ཆུབ་ཆེན་པོའི་ཚོགས་བསགས་པ་དང་།
སེམས་ཅན་གྱི་དོན་ལ་མི་སླུ་བ་དང་།
ཐེག་པ་ཆེན་པོ་འདི་ལས་ཐེག་པ་གཞན་ལ་འདོད་པ་མི་བསྐྱེད་ཅིང་འགྱུར་བ་མེད་པར་འཆིང་བ་ཉིད་དང་།
ཐབས་དང་།
ཤེས་རབ་དང་།
ཏིང་ངེ་འཛིན་དང་།
གཟུངས་དང་།
སྤྱོད་པ་དང་།
སངས་རྒྱས་ཀྱི་ཆོས་བླ་ན་མེད་པ་སྡུད་པར་བྱེད་པའི་སངས་རྒྱས་ཀྱི་ཡེ་ཤེས་ཆེན་པོ་ཉིད་ལ་ཡང་དག་པར་བྱེད་པ་ཉིད་དོ།། 
དེ་ལ་ཤར་གྱི་སྒོར་རྡོ་རྗེ་ལྕགས་ཀྱུ་ཆེན་པོ་ཞེས་བྱ་བ་རྡོ་རྗེ་འཛིན་དགོད་པར་བྱའོ།། 
ལྷོ་རུ་ནི་རྡོ་རྗེ་ཞགས་པ་ཞེས་བྱ་བ་དང་།
ནུབ་ཏུ་རྡོ་རྗེ་ལྕགས་སྒྲོག་ཅེས་བྱ་བ་དང་།
བྱང་དུ་རྡོ་རྗེ་དྲིལ་བུ་ཞེས་བྱ་བའི་རྡོ་རྗེ་འཛིན་པ་ཆེན་པོ་དགོད་པར་བྱའོ།། 
དཀྱིལ་འཁོར་ཐམས་ཅད་ཀྱི་རྒྱལ་པོའི་དཀྱིལ་འཁོར་ཆེན་པོ་གསང་བ་ཞེས་བྱ་བ་ལས་བྱང་ཆུབ་སེམས་དཔའ་ཆེན་པོའི་ཚུལ་ཆེད་དུ་བརྗོད་པ་ལས་རབ་ཏུ་འཇུག་པ་ཞེས་བྱ་བའི་དཀྱིལ་འཁོར་ཆེན་པོ་རྫོགས་སོ།།།། 
དེ་བཞིན་གཤེགས་པའི་འཁོར་ལོ་ཡིན་ནོ།། 
བྱང་ཆུབ་སེམས་དཔའི་ཚུལ་ཐོབ་བྱེད།། 
དཀྱིལ་འཁོར་ཡོངས་སུ་རྫོགས་ནས་ནི།། 
དམ་ཚིག་མཆོག་ཆེན་སེམས་དཔའ་ཡིས།། 
བསྐོར་བ་དག་ནི་ལན་གསུམ་བྱ།། 
མ་ལུས་གསང་བ་བལྟ་བྱ་ཞིང་།། 
ཀུན་དུ་ཚོགས་ནས་དགའ་བར་བྱ།། 
གསང་བ་ཆད་ན་དག་བྱ་ཞིང་།། 
ལྷག་མ་རྣམ་པར་སྦྱང་བར་བྱ།། 
དེ་ནས་རྡོ་རྗེ་སེམས་དཔའ་ཡིས།། 
མྱུར་དུ་ཕྱག་རྒྱ་ཆེ་བསྟེན་བྱ།། 
མཚན་བརྒྱ་རྩ་བརྒྱད་དམ་པ་ནི།། 
ལན་ཅིག་ཏུ་ནི་བརྗོད་པར་བྱ།། 
འཁོར་ལོ་ཟུར་ནི་ཡང་དག་གནས།། 
རྡོ་རྗེ་ལྷ་མོ་སྤྱན་དྲང་བྱ།། 
ཕྱི་རོལ་དཀྱིལ་འཁོར་ལ་གནས་པའི།། 
སངས་རྒྱས་མཆོད་རྟེན་སྤྱན་དྲང་བྱ།། 
སྒོ་ཡི་དབུས་ན་གང་གནས་པ།། 
སྒོ་སྲུང་རྣམས་ནི་སྤྱན་དྲང་བྱ།། 
ཕྱི་རོལ་དཀྱིལ་འཁོར་ལ་གནས་པའི།། 
སེམས་དཔའ་ཆེན་པོ་སྤྱན་དྲང་བྱ།། 
དེ་ནས་སྒོ་རྣམས་ཐམས་ཅད་དུ།། 
ལྕགས་ཀྱུ་ལ་སོགས་ལས་བྱས་ཏེ།། 
ཕྱག་རྒྱ་བཞི་ནི་ཡང་དག་བཅིང་།། 
བརྒྱ་དང་རྩ་བརྒྱད་དག་བྱ་བ།། 
རྡོ་རྗེ་ལྕགས་ཀྱུ་ཀུན་དུ་དགུག།
རྡོ་རྗེ་ཞགས་པས་གཞུག་པར་བྱ།། 
རྡོ་རྗེ་ལྕགས་སྒྲོག་ཀུན་དུ་བཅིང་།། 
རྡོ་རྗེ་དྲིལ་བུས་དབབ་པར་བྱ།། 
སྒོའི་བྱ་བའོ།། 
དེ་ནས་དབུས་སུ་འདུག་བྱས་ནས།། 
རྡོ་རྗེ་སློབ་དཔོན་དཀའ་ཐུབ་ཆེས།། 
རྡོ་རྗེ་དབྱེ་བའི་ཕྱག་རྒྱ་ཡིས།། 
སྒོ་རྣམས་ཐམས་ཅད་དབྱེ་བར་བྱ།། 
སྒོ་སྲུང་བ་རུ་དམིགས་ནས་ནི།། 
སྒོ་རྣམས་དབྱེ་བར་བྱ་བ་ཡིན།། 
རྡོ་རྗེ་སྡིགས་མཛུབ་ཕྱག་རྒྱ་ཡིས།། 
གདུག་པ་ཐམས་ཅད་བསྡིགས་པར་བྱ།། 
གང་ཚེ་མཆོད་པ་ཡང་དག་རྩོམ།། 
ཇི་སྲིད་དུས་ཀྱིས་རྫོགས་འགྱུར་བ།། 
གྲྭ་ནི་ཐམས་ཅད་དག་ཏུ་ནི།། 
བདུག་སྤོས་རྣམས་ནི་གདུལ་བར་བྱ།། 
སྔོན་དུ་སྒོ་ཡི་ལས་བྱས་ཏེ།། 
དེ་ནས་མཆོད་པ་ཡང་དག་བྱ།། 
དང་པོར་མེ་ཏོག་ཤིང་ལ་སོགས།། 
སྤོས་དང་མར་མེ་ཕྱག་རྒྱར་བཅས།། 
མཚམས་ཀྱི་དུས་ལས་སྔོན་དུ་ནི།། 
བུམ་པ་རྡོ་རྗེ་སྤྱན་དྲང་བྱ།། 
རྡོ་རྗེ་བུམ་པའི་ཕྱག་རྒྱ་ཡིས།། 
ཅི་ནུས་བར་ནི་སྤྱན་དྲང་བྱ།། 
བུམ་པ་ཤིན་ཏུ་བཟང་པོ་གཅིག།
རིན་ཆེན་སྣ་བདུན་ལས་བྱས་མཛེས།། 
ཡང་ན་རིན་ཆེན་དང་བསྲེས་པའི།། 
རྡོ་རྗེ་དྲི་ཡི་ཆུ་ལྡན་བྱ།། 
རྡོ་རྗེ་ཆུ་ཡི་སྔགས་དང་ནི།། 
རྡོ་རྗེ་ཕྱག་རྒྱ་ཆུ་གཙང་མ།། 
སྟོང་དང་རྩ་བརྒྱད་བཟླས་བྱས་ན།། 
རྡོ་རྗེའི་བདུད་རྩིའི་ཆུ་རུ་འགྱུར།། 
བུམ་པའི་སྔགས་ནི་ཨོཾ་བཛྲ་ཨུ་ད་ཀ་ཧཱུཾ།
མེ་ཏོག་གི་སྔགས་ནི།། 
ཨོཾ་བཛྲ་པུཥྤེ་ཧཱུཾ།
མར་མེའི་སྔགས་ནི།། 
ཨོཾ་བཛྲ་ཨཱ་ལོ་ཀེ་ཧཱུཾ།། 
དྲིའི་སྔགས་ནི།
ཨོཾ་བཛྲ་གནྡཱ་ཧཱུཾ།
འདུག་སྤོས་ཀྱི་སྔགས་ནི།
ཨོཾ་བཛྲ་དྷཱུ་པེ་ཧཱུཾ།། 
སྤོས་དང་མེ་ཏོག་ལ་སོགས་པ།། 
ཐམས་ཅད་ཕྱག་རྒྱ་ལྡན་པར་བྱ།། 
རྡོ་རྗེ་ཕྱག་རྒྱ་གཟུང་བྱས་ནས།། 
རྡོ་རྗེའི་སྔགས་ཀྱིས་རབ་ཏུ་སྦྱོར།། 
དགོངས་ཀའི་དུས་ནས་བརྩམས་ནས་ནི།། 
ཁྲུས་ཀྱི་ཆོ་ག་ཡང་དག་བྱ།། 
ལུས་ལ་དྲི་ཡིས་བྱུག་པ་དང་།། 
རྒྱན་རྣམས་ཀུན་གྱིས་ལེགས་པར་བརྒྱན།། 
རྡོ་རྗེའི་ཤུགས་ཀྱི་སྔགས་དང་ནི།། 
རྡོ་རྗེའི་ཤུགས་ཀྱི་ཕྱག་རྒྱ་ཡིས།། 
འབྱུང་བ་དང་ནི་འཇུག་པ་ཡི།། 
རྡོ་རྗེའི་རྣལ་འབྱོར་ཉེས་མི་འགྱུར།། 
སྨིན་མ་རྡོ་རྗེ་རི་མོ་མཚན།། 
སངས་རྒྱས་ཕྱག་རྒྱ་ལ་སོགས་ཚོགས།། 
སེམས་དཔའ་ཐམས་ཅད་འགོམ་བྱས་ཀྱང་།། 
རྡོ་རྗེའི་རྣལ་འབྱོར་ཉེས་མི་འགྱུར།། 
དེར་ནི་འགྱོད་པ་མེད་པར་འགྱུར།། 
རྡོ་རྗེ་དྲིལ་བུ་དཀྲོལ་བ་ཡིས།། 
ཆོ་ག་ཆད་དམ་ལྷག་ཀྱང་རུ།། 
འགྲུབ་འགྱུར་ཉེས་པར་མི་འགྱུར་རོ།། 
གལ་ཏེ་དེ་ནི་ཆོ་གར་ལྡན།། 
ཀུན་དུ་འཇིགས་པར་མི་བྱའོ།། 
གྲུབ་པའི་རྣལ་འབྱོར་གོ་ཆ་ཡིས།། 
སངས་རྒྱས་སྐྱོན་དུ་འཛིན་མི་མཛད།། 
རྡོ་རྗེ་སེམས་དཔའ་ཕྱག་རྒྱ་ཆེས།། 
དཀྱིལ་འཁོར་མཆོད་ཕྱིར་འཇུག་པར་བྱའོ།། 
ཞུགས་ནས་དཀྱིལ་འཁོར་དབུས་སུ་ནི།། 
རྡོ་རྗེ་དག་ནི་དགུག་པར་བྱ།། 
རྡོ་རྗེ་ལྕགས་ཀྱུ་ཀུན་བཅིངས་ནས།། 
སོར་མོ་ཡིས་ནི་དགུག་པར་བྱ།། 
དེ་ཉིད་རྡོ་རྗེ་ལྕགས་ཀྱུ་ཡིས།། 
རྒྱུད་ལས་དགུག་པ་ཉིད་དུ་གསུངས།། 
དེ་བཞིན་རྡོ་རྗེ་རིགས་ཆེན་ལ།། 
རྡོ་རྗེ་ལྕགས་ཀྱུ་ཡང་དག་བཅིང་།། 
རིན་ཆེན་ལྕགས་ཀྱུའི་སྦྱོར་བ་ཡིས།། 
རིན་པོ་ཆེ་ནི་དགུག་པར་བྱ།། 
པདྨ་ལྕགས་ཀྱུའི་ཕྱག་རྒྱ་ནི།། 
པདྨའི་རིགས་ཆེན་དག་ལ་བཤད།། 
ལས་ཀྱི་ལྕགས་ཀྱུའི་ཕྱག་རྒྱ་ཡིས།། 
ལས་ཀྱི་རིགས་ཆེན་དགུག་པར་བྱ།། 
རྡོ་རྗེ་ཆེན་པོའི་ལྕགས་ཀྱུ་བཅིང་།། 
སངས་རྒྱས་ཐམས་ཅད་སྤྱན་དྲང་བྱ།། 
དཀྱིལ་འཁོར་ལྕགས་ཀྱུའི་ཕྱག་རྒྱ་ཡིས།། 
དཀྱིལ་འཁོར་ཐམས་ཅད་སྤྱན་དྲང་བྱ།། 
ཕྱི་རོལ་རྡོ་རྗེ་ལྕགས་ཀྱུ་བཅིང་།། 
ཕྱི་རོལ་རྡོ་རྗེ་རིགས་སྤྱན་དྲང་།། 
བཀྲ་ཤིས་རྡོ་རྗེའི་ལྕགས་ཀྱུ་ཡིས།། 
བྱང་ཆུབ་སེམས་དཔའ་སྤྱན་དྲང་བྱ།། 
བྱང་མཆོག་ལྕགས་ཀྱུའི་སྦྱོར་བ་ཡིས།། 
དཀྱིལ་འཁོར་པ་རྣམས་སྤྱན་དྲང་བྱ།། 
རིན་ཆེན་ལྕགས་ཀྱུའི་ཕྱག་རྒྱ་ཡིས།། 
རྡོ་རྗེ་འཛིན་པ་སྤྱན་དྲང་བྱ།། 
སྙིང་པོའི་ལྕགས་ཀྱུའི་ཕྱག་རྒྱ་ཡིས།། 
ཕྱག་ན་རྡོ་རྗེ་སྤྱན་དྲང་བྱ།། 
རྡོ་རྗེ་ལྕགས་ཀྱུའི་སྦྱོར་བ་ཡིས།། 
ཀུན་ལ་ཉི་ཤུ་རྩ་གཅིག་བཟླས།། 
བསྙེམས་ཚུལ་སྔགས་ཀྱི་ཕྱག་རྒྱ་ཡིས།། 
རྣམ་སྣང་ཡང་དག་སྤྱན་དྲང་བྱ།། 
སངས་རྒྱས་ལྕགས་ཀྱུའི་སྦྱོར་བ་ཡིས།། 
དེ་བཞིན་ཁོ་ནར་སངས་རྒྱས་རྣམས།། 
དམ་ཚིག་ལྕགས་ཀྱུའི་ཕྱག་རྒྱ་ཡིས།། 
དམ་ཚིག་སེམས་དཔའ་སྤྱན་དྲང་བྱ།། 
དགུག་པའི་སྦྱོར་བ་བྱས་ནས་ནི།། 
མཚན་བརྒྱ་རྩ་བརྒྱད་གདོན་པར་བྱ།། 
མཚན་བརྒྱ་རྩ་བརྒྱད་རྫོགས་ནས་ནི།། 
མཆོད་པའི་སྤྲིན་རྣམས་ཡང་དག་སྒྲུབ།། 
བདག་ཉིད་དབུལ་བ་ལ་སོགས་པའི།། 
ཇི་སྐད་བཤད་པའི་བརྟུལ་ཞུགས་སྤྱད།། 
བཤགས་དང་གསོལ་གདབ་མཆོད་པ་དང་།། 
བདག་ཉིད་དབུལ་བ་ལ་སོགས་རྣམས།། 
བདག་གི་བྱ་བ་རྫོགས་ནས་ནི།། 
ཕྱག་རྒྱ་བཅིང་བ་ཡང་དག་བརྩམ།། 
བརྒྱ་འམ་ཡང་ན་སྟོང་དག་གམ།། 
བརྒྱ་ཕྲག་བརྒྱ་ནི་བསྡུས་པ་ཡིས།། 
ཕྱག་རྒྱའི་ཚོགས་ནི་བཅིང་བྱས་ནས།། 
དཀྱིལ་འཁོར་དག་ནི་འགྲུབ་པར་འགྱུར།། 
དེ་ནས་དཀྱིལ་འཁོར་ལས་བྱས་ཏེ།། 
ཇི་སྲིད་སྐྱ་རེངས་ཤར་གྱུར་པ།། 
དེ་སྲིད་ཕྱག་རྒྱ་ཡང་དག་བཅིང་།། 
ངེས་པར་དངོས་གྲུབ་སྟེར་བར་བྱེད།། 
དེ་ནས་ལངས་ཏེ་ཕྱག་རྒྱ་བཅས།། 
དཀྱིལ་འཁོར་ཕྱི་རོལ་བྱུང་ནས་ནི།། 
གདུག་པ་ལ་སོགས་ཀུན་བསྡིགས་ཏེ།། 
དཀྱིལ་འཁོར་མཆོད་ཕྱིར་འཇུག་པར་བྱ།། 
རང་གི་ཁྲུས་བྱས་ལུས་དྲིས་བྱུགས།། 
ཇི་ལྟར་འཚམ་པའི་རྒྱན་གོས་ལྡན།། 
ཤིན་ཏུ་མཛེས་པའི་གོས་གྱོན་ཞིང་།། 
ཕྲེང་ལྡན་ཁ་ནི་དྲི་ཞིམ་པས།། 
རྡོ་རྗེ་གར་གྱི་སྦྱོར་བ་ཡིས།། 
མེ་ཏོག་སྤྱི་བོར་གཞག་བྱས་ཏེ།། 
རོལ་པའི་རྡོ་རྗེ་དགའ་བ་ཡིས།། 
ཞུགས་ནས་མགོན་ལ་རབ་བཏུད་ཅིང་།། 
དེ་ཉིད་འདོད་ཆགས་རྗེས་ཆགས་དང་།། 
དེ་ཉིད་བསྐུལ་བའི་ཕྱག་རྒྱ་ཡིས།། 
དངོས་གྲུབ་ཐམས་ཅད་རབ་སྟེར་བ།། 
སངས་རྒྱས་ཀུན་ནི་བསྐུལ་བར་བྱ།། 
སྐྱོན་དང་བྲལ་ཞིང་རྟག་པ་སྟེ།། 
འདོད་ཆགས་ཀུན་ལ་རྗེས་ཆགས་པ།། 
མཆོད་འོས་ཆེན་པོ་རྒྱལ་པོ་ཆེ།། 
བཅོམ་ལྡན་དེ་ཉིད་བདག་གྲུབ་མཛོད།། 
དེ་ནས་དམ་ཚིག་མཆོག་གི་ནི།། 
ཕྱག་རྒྱ་ཆོ་ག་བཞིན་བཅིངས་ནས།། 
རྡོ་རྗེ་སློབ་དཔོན་ཞུགས་ནས་ནི།། 
ལྕགས་སྒྲོག་ཕྱག་རྒྱ་ཡང་དག་བཅིང་།། 
དེ་ནས་རྡོ་རྗེ་སློབ་དཔོན་གྱིས།། 
དེ་ཉིད་རྡོ་རྗེ་ལྕགས་ཀྱུ་བཅིང་།། 
སྟེང་དུ་སེ་གོལ་བརྡབས་པ་ཡིས།། 
སངས་རྒྱས་ཐམས་ཅད་བསྡུ་བར་བྱ།། 
སངས་རྒྱས་བསྡུ་བའི་སྔགས་ནི་ཛཿ་ཛཿ་ཛཿ།། 
ཤར་གྱི་སྒོ་རུ་ཡི་གེ་ཛཿ།། 
དེ་བཞིན་ལྷོ་རུ་ཡི་གེ་ཧཱུྃ།། 
ནུབ་ཏུ་ལྕགས་སྒྲོག་ཆེན་པོ་བཾ།། 
བྱང་དུ་ཀུན་དུ་དབབ་པ་ཨཿ།། 
རྡོ་རྗེའི་དཀྱིལ་འཁོར་ཐམས་ཅད་ལ།། 
ལས་འདི་དག་ནི་ཡང་དག་བཤད།། 
ལས་ནི་ཀུན་དུ་རྫོགས་བྱས་ནས།། 
དེ་བཞིན་ངོ་མཚར་མཐོང་འགྱུར་བ།། 
ཆོ་འཕྲུལ་ཆེན་པོ་རྨད་འབྱུང་ཆེ།། 
སྣ་ཚོགས་བརྒྱ་དང་རྩེ་བཅུ་སྟེ།། 
ཆོ་འཕྲུལ་རྨད་བྱུང་ཆེན་པོ་རྣམས།། 
རྡོ་རྗེ་སློབ་དཔོན་གྱིས་མཐོང་འགྱུར།། 
དངོས་གྲུབ་བདག་ཉིད་ཆེན་པོ་ཀུན།། 
དཀྱིལ་འཁོར་ཀུན་ཏུ་འོང་བར་འགྱུར།། 
རྡོ་རྗེ་ཅན་དང་བྱང་ཆུབ་སེམས།། 
དེ་བཞིན་རིགས་ནི་རྣམ་ལྔ་དང་།། 
རྡོ་རྗེ་དབྱིངས་ནི་བདག་ཉིད་ཆེ།། 
བཅོམ་ལྡན་མཆོག་ཀྱང་གཤེགས་པར་འགྱུར།། 
རྡོ་རྗེ་སེམས་སོགས་སངས་རྒྱས་སྲས།། 
ངོ་མཚར་སློབ་དཔོན་གྱིས་མཐོང་འགྱུར།། 
མཆོད་པ་དང་ནི་གཏོར་མ་ཉིད།། 
ཇི་བཞིན་ཆོ་ག་བཅས་པར་འགྱུར།། 
དེ་བཞིན་རྫུ་འཕྲུལ་དངོས་གྲུབ་དག།
མཐོང་ནས་དཀྱིལ་འཁོར་བྱ་བ་ཡིན།། 
ཇི་ལྟར་བཀོད་པ་འཁོར་ལོ་དང་།། 
ཇི་ལྟར་ཡོ་བྱད་ཟད་པ་དང་།། 
ཇི་ལྟར་བརྟུལ་ཞུགས་སྤྱད་པ་བཞིན།། 
དེ་བཞིན་དངོས་གྲུབ་ཐོབ་པར་འགྱུར།། 
བྱང་ཆུབ་སེམས་དཔའ་མཐུ་ཆེན་དང་།། 
སངས་རྒྱས་ཡང་དག་མཐོང་བར་འགྱུར།། 
ཇི་ལྟར་འཁོར་ལོ་ཆེན་པོ་བྱོན།། 
འདི་ནི་ངོ་མཚར་མཆོག་ཡིན་ནོ།། 
ཇི་ལྟར་དེ་རྣམས་བཞུགས་པ་བཞིན།། 
དེ་བཞིན་འཁོར་ལོ་ཡོངས་སུ་བཟུང་།། 
ཡེ་ཤེས་བཟང་པོ་ཁྱབ་པ་ཡི།། 
རྨད་བྱུང་དམ་པ་ཐོབ་པར་འགྱུར།། 
དཀྱིལ་འཁོར་རྨད་བྱུང་ཐམས་ཅད་ནི།། 
ས་དག་བརྟོལ་ནས་མཐོང་བར་འགྱུར།། 
ཡང་ན་དཀྱིལ་འཁོར་བར་སྣང་གི།། 
ནམ་མཁའ་ལ་གནས་མཐོང་བར་འགྱུར།། 
ཡང་ན་སངས་རྒྱས་ཀུན་གང་བའི།། 
སངས་རྒྱས་རྒྱ་མཚོ་མཐོང་བར་འགྱུར།། 
ཡང་ན་ཕྱོགས་རྣམས་ཐམས་ཅད་དུ།། 
སངས་རྒྱས་སྐུ་ནི་རབ་མཐོང་འགྱུར།། 
རྡོ་རྗེ་སེམས་དཔའི་གཟུགས་བཞིན་དུ།། 
རྡོ་རྗེ་ཅན་གྱིས་བདག་ཉིད་མཐོང་།། 
ཡང་ན་གསང་བ་ལྔ་ཞེས་པའི།། 
ཡང་ན་སངས་རྒྱས་མཁས་པའི་མཆོག།
ཡང་ན་དཀྱིལ་འཁོར་གནས་དེ་ནི།། 
སྟོང་ཕྲག་གསུམ་ནི་ཡོངས་སུ་གཟུང་།། 
ཡང་ན་རྡོ་རྗེ་སེམས་གཅིག་པོ།། 
དཀྱིལ་འཁོར་བདག་པོ་ཞེས་བཤད་དོ།། 
དེ་ཡི་མཚན་མོ་ཉིན་མོ་མཐོང་།། 
ཉི་མའི་འོད་ཀྱིས་ཀུན་ཁྱབ་པའི།། 
ཡང་ན་ཉི་མ་འཆར་བ་སྟེ།། 
ཡང་ན་ཟླ་བའི་དཀྱིལ་འཁོར་རོ།། 
དག་པའི་ཞིང་ནི་མཐོང་ནས་སུ།། 
སངས་རྒྱས་རོལ་པ་མཐོང་བར་འགྱུར།། 
འདུས་པ་ཤིན་ཏུ་དག་པ་ཡི།། 
དབང་བསྐུར་བ་ནི་མཐོང་བར་འགྱུར།། 
རྨད་བྱུང་སྣ་ཚོགས་ཞེས་བྱ་བ།། 
རྣམ་འཕྲུལ་ངོ་མཚར་འདི་མཐོང་འགྱུར།། 
རྡོ་རྗེ་སློབ་དཔོན་སྐལ་ཆེན་གྱིས།། 
དཀྱིལ་འཁོར་མཆོད་པ་སྣ་ཚོགས་འགྱུར།། 
ཡོ་བྱད་ཚོགས་པར་གྱུར་ཀྱང་ནི།། 
གང་ཞིག་བསྒྲིབས་པར་གྱུར་པ་ཡི།། 
དེ་བཞིན་ངོ་མཚར་ཉིད་མི་མཐོང་།། 
རྣལ་འབྱོར་གཞན་ནི་ཡང་དག་རྩོམ།། 
ཕྱག་རྒྱ་ཐམས་ཅད་བཅིངས་ནས་ནི།། 
སྡིག་པ་དྲལ་བ་ཡང་དག་བྱ།། 
རྨད་བྱུང་སྣ་ཚོགས་འདི་ལྟ་སྟེ།། 
ལ་ལར་ཞུགས་པ་ཙམ་གྱིས་ནི།། 
འགྲུབ་པ་ཉིད་དུ་གདོན་མི་ཟ།། 
དང་པོ་ཐུན་ལ་འགྲུབ་པར་འགྱུར།། 
དེ་བཞིན་ལ་ལར་མཚན་ཕྱེད་ན།། 
གསུམ་པའང་སྐྱ་རེངས་འཆར་ན་འགྲུབ།། 
དེ་བཞིན་ལ་ལར་ཉི་ཤར་ན།། 
དེ་མ་ཐག་ཏུ་མངོན་འདོད་པའི།། 
སངས་རྒྱས་བྱང་ཆུབ་མཆོག་འགྲུབ་འགྱུར།། 
སྐལ་ལྡན་ཐར་པར་འདོད་འགྱུར་ན།། 
ས་ནི་དང་པོར་འདོད་པ་སྟེ།། 
རབ་ཏུ་དགའ་བའི་ས་ཐོབ་ནས།། 
གང་གིས་གནས་མེད་འགྲོ་བའོ།། 
ཡང་ན་རིག་པ་འཛིན་ཉིད་དམ།། 
དེ་བཞིན་རྡོ་རྗེ་ཉིད་དུ་འགྱུར།། 
ཇི་ལྟར་མངོན་པར་འདོད་པར་འགྲུབ།། 
སངས་རྒྱས་བྱང་ཆུབ་ཡོངས་སུ་འཛིན།། 
མཚམས་མེད་ལྔ་པོ་བྱེད་པ་དང་།། 
དེ་བཞིན་སྡིག་པ་ཀུན་བྱེད་པས།། 
གང་ཚེ་ལན་བདུན་བྱས་ནས་ནི།། 
བསྒྲུབ་པས་རྣལ་འབྱོར་འགྲུབ་པར་འགྱུར།། 
འབྱུང་བ་བཞི་ལས་གཟུགས་ཅན་མིན།། 
ནམ་མཁའི་གཟུགས་སུ་རྟག་ཏུ་འགྱུར།། 
ཆོས་ཀྱི་དབྱིངས་སུ་འགྱུར་བ་ཉིད།། 
རྡོ་རྗེའི་བཀའ་ནི་གཞན་དུ་མིན།། 
གང་དག་ལན་བདུན་བསྒྲུབས་ན་ནི།། 
སྡིག་པ་དགེ་བ་ཉིད་འགྱུར་ཞིང་།། 
ཉེས་པར་བྱས་པ་བསོད་ནམས་ཚོགས།། 
གཞན་དུ་འགྲུབ་པར་མི་འགྱུར་ཏེ།། 
དད་པ་མེད་པར་གནས་པ་དང་།། 
གང་ཚེ་ཐེ་ཚོམ་ཟ་འགྱུར་བ།། 
དེ་ནི་རྣལ་འབྱོར་ཉམས་པར་འགྱུར།། 
བྱང་ཆུབ་སེམས་ནི་ཡོངས་མ་བཟུང་།། 
སྔོན་དུ་བསྙེན་པ་ཉམས་འགྱུར་ཏེ།། 
རྟག་ཏུ་བརྟུལ་ཞུགས་ཉམས་པར་འགྱུར།། 
དེ་འདྲ་ལ་སོགས་བགེགས་མང་དང་།། 
ང་རྒྱལ་འདི་དག་རྣམ་པར་སྤངས།། 
སྡོམ་པ་ཡོངས་སུ་མ་བཟུང་ཞིང་།། 
རྣལ་འབྱོར་དེ་ཉིད་ཚུལ་ཤེས་མིན།། 
རྡོ་རྗེ་སློབ་དཔོན་མི་བརྟན་འགྱུར།། 
འགྲུབ་པ་ཉིད་དུ་མི་འགྱུར་རོ།། 
དེ་བས་འབད་པ་ཐམས་ཅད་ཀྱིས།། 
གལ་ཏེ་རྡོ་རྗེ་སློབ་དཔོན་འགྱུར།། 
མཁས་ཤིང་སྡོམ་པ་བླངས་པ་དང་།། 
བྱང་ཆུབ་སེམས་ནི་ཡོངས་སུ་གཟུང་།། 
གང་ཚེ་འཚོ་བ་དོན་ཡོད་ཅིང་།། 
གལ་ཏེ་སྐྱེ་བ་འབྲས་བཅས་འདོད།། 
འབད་པས་ཐམས་ཅད་ཉིད་ཀྱིས་ནི།། 
རྣལ་འབྱོར་ཆེན་པོ་ཡང་དག་བརྩམ།། 
བྱང་ཆུབ་སེམས་དང་ལྡན་གྱུར་ནས།། 
རིག་པའི་སྡོམ་པ་འཛིན་པ་ཡི།། 
དེ་ནས་རྣལ་འབྱོར་ཡང་དག་བརྩམ།། 
སངས་རྒྱས་བྱང་ཆུབ་རབ་འགྲུབ་འགྱུར།། 
ཡང་ཞུས་པ།། 
རིག་པའི་རྒྱུད་ནི་རབ་བསྒྲུབ་ཕྱིར།། 
སྡོམ་པ་ཇི་ལྟར་བླང་བར་བགྱི།། 
ཇི་ལྟར་དམ་ཚིག་བསྲུང་བར་བགྱི།། 
དམ་ཚིག་ཉམས་པ་ཇི་ལྟ་བུ།། 
སེམས་ཅན་ཀུན་གྱི་དོན་བྱའི་ཕྱིར།། 
བྱང་སེམས་ཡང་དག་བསྐྱེད་ནས་ནི།། 
ཐེག་པ་གཞན་ལ་འདོད་མི་བྱ།། 
དེ་ནས་རྣལ་འབྱོར་ཡང་དག་བརྩམ།། 
དཀྱིལ་འཁོར་གང་ན་གནས་ཀྱང་རུང་།། 
སློབ་དཔོན་གྱི་ནི་མདུན་སོང་སྟེ།། 
ཞབས་དག་ལ་ནི་བཏུད་ནས་བརྗོད།། 
དགའ་ཆེན་ཁྱོད་བདག་སྟོན་པ་བས།། 
སློབ་དཔོན་ཁྱོད་ནི་དགོངས་སུ་གསོལ།། 
བྱང་ཆུབ་སེམས་དཔའི་ཚུལ་བསྟན་པ།། 
མགོན་པོ་ཆེན་པོ་བདག་འཚལ་ལོ།། 
དམ་ཚིག་དེ་ཉིད་སྩལ་དུ་གསོལ།། 
སྡོམ་པ་རྣམས་ཀྱང་བདག་ལ་སྩོལ།། 
གཙོ་བོ་བདག་ལ་སྡོམ་པ་སྩོལ།། 
སློབ་དཔོན་གྱིས་ནི་ཉེ་བར་བརྟག།
རྣམ་པ་ཀུན་དུ་དྲི་བར་བྱ།། 
དམ་ཚིག་བརྗོད་བྱ་གང་ཞིག་ནི།། 
སྣོད་དུ་རུང་བ་དེ་གཞུག་བྱ།། 
བུ་དང་སློབ་མ་མ་ཡིན་མིན།། 
སྣོད་དང་ལྡན་ལ་སྦྱིན་པར་བྱ།། 
གལ་ཏེ་སྣོད་དང་ལྡན་པར་ཤེས།། 
སྲོག་དང་བདོག་པ་ཀུན་སྦྱིན་བྱ།། 
སྔོན་དུ་དཀྱིལ་འཁོར་རབ་འཇུག་ཅིང་།། 
ཆོ་ག་བཞིན་དུ་བཅུག་ནས་ནི།། 
དེ་ནས་མེ་ཏོག་བཅས་ཐལ་མོ།། 
ལུས་བཏུད་དགའ་བ་ཆེ་རྣམས་ཀྱིས།། 
བཤགས་པ་དང་ནི་གསོལ་བ་གདབ།། 
རྗེས་སུ་ཡི་རང་ཀུན་དུ་བྱ།། 
རྒྱུད་དབང་གསང་བ་ལས་གསུངས་བཞིན།། 
མཆོད་པ་དང་བཅས་ཡོངས་སུ་བསྔོ།། 
ཕྱོགས་རྣམས་ཀུན་དུ་ཕྱག་བྱ་ཞིང་།། 
སྡོམ་པ་ཆེན་པོ་བླང་བར་བྱ།། 
སློབ་དཔོན་ལ་ནི་རབ་ཏུ་མཛོད།། 
གཙོ་བོ་བདག་ལ་སྡོམ་པ་སྩོལ།། 
ཐུབ་པའི་ཉི་མ་མ་ལུས་པའི།། 
སངས་རྒྱས་བདག་ལ་དགོངས་སུ་གསོལ།། 
བདག་མིང་འདི་ཞེས་བགྱི་བ་འདི།། 
སློབ་དཔོན་དབང་དུ་གནས་པ་ལ།། 
སངས་རྒྱས་རོལ་མོ་ལས་བྱུང་བ།། 
མི་ལྡོག་འཁོར་ལོའི་འབྱོར་བར་ལྡན།། 
ཐར་པ་ཆེན་པོའི་གྲོང་ཁྱེར་མཆོག།
གསང་བ་ཆེན་པོ་འཇུག་པར་བགྱི།། 
གསང་བའི་རིགས་མཐོ་ཐམས་ཅད་དུ།། 
སློབ་དཔོན་ཆེན་པོ་བདག་འཇུག་མཛོད།། 
མི་ལྡོག་པ་ཡི་དབང་བསྐུར་བ།། 
སྐལ་བ་ཆེན་པོ་བདག་ལ་སྩོལ།། 
མཚན་རྣམས་ཀུན་གྱིས་རྒྱས་བཏབ་ཅིང་།། 
དཔེ་བྱད་རྣམས་དང་ཡང་དག་ལྡན།། 
སངས་རྒྱས་སྐུ་ནི་ཡིད་འོང་བ།། 
སློབ་དཔོན་ཆེན་པོ་བདག་ལ་སྩོལ།། 
དབང་བསྐུར་བ་ནི་རྨད་བྱུང་ཆེ།། 
སེམས་ཅན་ཀུན་གྱི་དོན་བགྱིད་ཕྱིར།། 
བདག་ནི་རྟག་ཏུ་སློབ་དཔོན་གྱུར།། 
སློབ་དཔོན་ཆེན་པོ་བདག་ལ་སྩོལ།། 
གསང་བའི་རིགས་ལས་བྱུང་བ་ཡི།། 
རྡོ་རྗེའི་རིགས་བཅས་འཁོར་ལོ་སྟེ།། 
རྟ་བབས་བཅས་པར་ཡང་དག་ལྡན།། 
སློབ་དཔོན་གྱུར་པར་ཤེས་པར་བྱ།། 
བདག་ཉིད་ཉེ་བར་ཞི་བ་ཉིད།། 
བྱང་ཆུབ་སེམས་ནི་ཡོངས་སུ་གཟུང་།། 
གསང་བ་ཡི་ནི་འཁོར་ལོ་རུ།། 
སྡོམ་པ་དང་བཅས་འཇུག་པར་བགྱི།། 
དེ་ནས་སློབ་དཔོན་གྱིས་འདི་སྐད་ཅེས་བརྗོད་པར་བྱ་སྟེ།། 
གསང་བ་ཆེན་པོ་རིགས་དག་པ།། 
གསང་བ་ཡོངས་སུ་འཛིན་པར་ནི།། 
བདག་ཉིད་ཆེན་པོ་ཁྱོད་འདོད་དམ།། 
དེས་ཀྱང་འཚལ་ཞེས་བརྗོད་པར་བྱ།། 
ཡང་སློབ་དཔོན་གྱིས་འདི་སྐད་ཅེས་བརྗོད་པར་བྱ་སྟེ།། 
སངས་རྒྱས་ཆོས་དང་དགེ་འདུན་ཏེ།། 
དཀོན་མཆོག་གསུམ་ལ་སྐྱབས་སུ་སོང་།། 
འདི་ནི་སངས་རྒྱས་རིགས་དག་པའི།། 
དམ་ཚིག་བརྟན་པར་གྱུར་བའོ།། 
རྡོ་རྗེ་དྲིལ་བུ་ཕྱག་རྒྱ་ཡང་།། 
བློ་ཆེན་གྱིས་ནི་གཟུང་བར་གྱིས།། 
བྱང་ཆུབ་སེམས་གང་དེ་རྡོ་རྗེ།། 
ཤེས་རབ་དྲིལ་བུ་ཞེས་བཤད་དོ།། 
སློབ་དཔོན་དག་ཀྱང་གཟུང་བར་བྱ།། 
བླ་མ་སངས་རྒྱས་ཀུན་དང་མཉམ།། 
འདི་ནི་རྡོ་རྗེ་རིགས་དག་པའི།། 
སྡོམ་པ་དམ་ཚིག་ཡིན་པར་གསུངས།། 
རིན་ཆེན་རིགས་མཆོག་ཆེན་པོ་ལ།། 
ཉིན་དང་མཚན་མོ་ལན་གསུམ་དུ།། 
ཟང་ཟིང་མི་འཇིགས་ཆོས་དང་བྱམས།། 
སྦྱིན་པ་རྣམ་བཞི་རྟག་ཏུ་སྦྱིན།། 
ཕྱི་དང་གསང་བའི་ཐེག་པ་གསུམ།། 
དམ་ཆོས་ཁྱོད་ཀྱིས་གཟུང་བར་བྱ།། 
འདི་ནི་པདྨའི་རིགས་དག་པའི།། 
དམ་ཚིག་སྡོམ་པ་ཡིན་པར་གསུངས།། 
ལས་ཀྱི་རིགས་མཆོག་ཆེན་པོ་ལ།། 
སྡོམ་པ་ཐམས་ཅད་ལྡན་པར་ནི།། 
ཡང་དག་ཉིད་དུ་གཟུང་བར་བགྱི།། 
མཆོད་པའི་ལས་ཀྱང་ཅི་ནུས་བྱ།། 
དེ་ལས་གཞན་པ་བཅུ་བཞི་ནི།། 
ཕས་ཕམ་པར་ནི་རབ་ཏུ་བཤད།། 
སྤང་ཞིང་དོར་བར་མི་བྱ་སྟེ།། 
རྩ་བའི་ལྟུང་བ་ཞེས་བཤད་དོ།། 
ཉིན་དང་མཚན་མོ་ལན་གསུམ་དུ།། 
ཉིན་རེ་ཞིང་ནི་བཟླ་བར་བྱ།། 
གང་ཚེ་ཉམས་འགྱུར་རྣལ་འབྱོར་པ།། 
ཁ་ན་མ་ཐོ་སྦོམ་པོར་འགྱུར།། 
ཁྱོད་ཀྱིས་སྲོག་ཆགས་གསད་མི་བྱ།། 
མ་བྱིན་པ་ཡང་མི་བླང་ངོ།། 
འདོད་པ་ལོག་པར་མི་སྤྱད་ཅིང་།། 
བརྫུན་དུ་སྨྲ་བར་མི་བྱའོ།། 
ཕུང་ཁྲོལ་ཀུན་གྱི་རྩ་བ་ཡི།། 
ཆང་ནི་རྣམ་པར་སྤང་བར་བྱ།། 
སེམས་ཅན་གདུལ་ཕྱིར་མ་གཏོགས་པ།། 
བྱ་བ་མ་ཡིན་ཐམས་ཅད་སྤང་།། 
དམ་པ་ཉེ་བར་བསྟེན་བྱ་ཞིང་།། 
རྣལ་འབྱོར་པ་རྣམས་བསྙེན་བཀུར་བྱ།། 
ལུས་ཀྱི་ལས་ནི་རྣམ་གསུམ་དང་།། 
ངག་གི་རྣམ་པ་བཞི་རྣམས་དང་།། 
ཡིད་ཀྱི་རྣམ་པ་གསུམ་དག་ནི།། 
ཅི་ནུས་པར་ནི་རྗེས་སུ་སྐྱོངས།། 
ཐེག་པ་དམན་ལ་འདོད་མི་བྱ།། 
སེམས་ཅན་དོན་ལ་རྒྱབ་ཕྱོགས་མིན།། 
འཁོར་བ་དག་ཀྱང་སྤང་མི་བྱ།། 
རྟག་ཏུ་མྱ་ངན་འདས་མི་ཆགས།། 
ལྷ་དང་ལྷ་མིན་གསང་བ་པ།། 
ཁྱོད་ཀྱིས་བརྙས་པར་མི་བྱ་ཞིང་།། 
ཕྱག་རྒྱ་བཞོན་པ་མཚོན་ཆ་དང་།། 
མཚན་མ་འགོམ་པར་མི་བྱའོ།། 
འདི་དག་དམ་ཚིག་ཡིན་པར་བཤད།། 
ཁྱོད་ཀྱིས་རྟག་ཏུ་བསྲུང་བར་བྱ།། 
རྗེས་མཐུན་སྡོམ་པ་རྒྱ་ཆེར་ནི།། 
གསང་བའི་རྒྱུད་ལས་རབ་ཏུ་བཤད།། 
དེ་ཉིད་ཀྱིས་ཀྱང་བརྗོད་པར་བྱ།། 
འདིར་ནི་སློབ་དཔོན་བདག་ལ་གསོན།། 
གཙོ་བོ་ཇི་ལྟར་བཀའ་སྩལ་པ།། 
དེ་བཞིན་དུ་ནི་བགྱིད་པར་འཚལ།། 
ཇི་ལྟར་དུས་གསུམ་མགོན་པོ་རྣམས།། 
བྱང་ཆུབ་ཏུ་ནི་ངེས་མཛད་པའི།། 
བྱང་ཆུབ་སེམས་ནི་བླ་ན་མེད།། 
དམ་པ་བདག་གིས་བསྐྱེད་པར་བགྱི།། 
སངས་རྒྱས་རྣལ་འབྱོར་སྡོམ་པ་ལ།། 
ཚུལ་ཁྲིམས་ཀྱི་ནི་བསླབ་པ་དང་།། 
དགེ་བའི་ཆོས་ནི་སྡུད་པ་དང་།། 
སེམས་ཅན་དོན་བྱེད་ཚུལ་ཁྲིམས་གས་གསུམ།། 
བདག་གིས་བརྟན་པོར་གཟུང་བར་བགྱི།། 
སངས་རྒྱས་ཆོས་དང་དགེ་འདུན་ཏེ།། 
བླ་ན་མེད་པའི་དཀོན་མཆོག་གསུམ།། 
དེང་ནས་བརྩམས་ཏེ་གཟུང་བར་བགྱི།། 
རྡོ་རྗེ་རིགས་མཆོག་ཆེན་པོ་ལ།། 
རྡོ་རྗེ་དྲིལ་བུ་ཕྱག་རྒྱ་ཡང་།། 
ཡང་དག་ཉིད་དུ་གཟུང་བར་བགྱི།། 
སློབ་དཔོན་དག་ཀྱང་གཟུང་བར་བགྱི།། 
རིན་ཆེན་རིགས་མཆོག་ཆེན་པོ་ཡི།། 
དམ་ཚིག་ཡིད་དུ་འོང་བ་ལ།། 
ཉིན་རེ་ཞིང་ནི་དུས་དྲུག་ཏུ།། 
སྦྱིན་པ་རྣམ་བཞི་རབ་ཏུ་སྦྱིན།། 
བྱང་ཆུབ་ཆེན་པོ་ལས་བྱུང་བ།། 
པདྨའི་རིགས་ཆེན་དག་པ་ལ།། 
ཕྱི་ནང་གསང་བའི་ཐེག་པ་གསུམ།། 
དམ་པའི་ཆོས་ནི་གཟུང་བར་བགྱི།། 
ལས་ཀྱི་རིགས་མཆོག་ཆེན་པོ་ལ།། 
སྡོམ་པ་ཐམས་ཅད་ལྡན་པར་ནི།། 
ཡང་དག་ཉིད་དུ་གཟུང་བར་བགྱི།། 
མཆོད་པའི་ལས་ཀྱང་ཅི་ནུས་བགྱི།། 
བྱང་ཆུབ་སེམས་ནི་བླ་མེད་པ།། 
དམ་པ་བདག་གིས་བསྐྱེད་བགྱིས་ནས།། 
སེམས་ཅན་ཀུན་གྱི་དོན་གྱི་ཕྱིར།། 
བདག་གིས་སྡོམ་པ་མ་ལུས་གཟུང་།། 
མ་གྲོལ་བ་ནི་གྲོལ་བར་བགྱི།། 
མ་རྒལ་བ་ནི་བསྒྲལ་བར་བགྱི།། 
དབུགས་མ་ཕྱིན་པ་དབུགས་དབྱུང་ཞིང་།། 
སེམས་ཅན་མྱ་ངན་འདས་ལ་དགོད།། 
དེ་ནས་རྡོ་རྗེ་སློབ་དཔོན་གྱིས།། 
ཆོ་ག་ཇི་བཞིན་དབང་བསྐུར་བྱ།། 
རྡོ་རྗེ་སློབ་དཔོན་དབང་བསྐུར་བ།། 
གསང་བའི་རྒྱུད་ལས་རབ་ཏུ་བཤད།། 
དེ་ལྟ་བུ་ཡི་ཆོ་ག་ཡིས།། 
རྟག་པ་ཉིད་དུ་སྤྱོད་པ་ན།། 
སློབ་དཔོན་རྡོ་རྗེ་འཆང་ཆེན་དུ།། 
འདི་ནི་འགྱུར་བ་ཐེ་ཚོམ་མེད།། 
རྡོ་རྗེ་སློབ་དཔོན་གྱི་ལས་རྫོགས་སོ།།།། 
དེ་ནས་སློབ་མ་གཞུག་པའི་ལས།། 
ཡང་དག་ཉིད་དུ་བཤད་པར་བྱ།། 
སློབ་མ་རྡོ་རྗེ་སློབ་དཔོན་གྱིས།། 
ཇི་བཞིན་གསང་བ་ཆེན་པོར་གཞུག།
སྣོད་དང་སྣོད་མིན་བརྟག་པ་ཉིད།། 
བདག་ཉིད་ཆེན་པོས་མི་བྱའོ།། 
འདི་ནི་མཐོང་བ་ཙམ་གྱིས་ཀྱང་།། 
སངས་རྒྱས་ཉིད་ནི་འགྲུབ་པར་འདོད།། 
གལ་ཏེ་དེ་ནི་སྣོད་མིན་ན།། 
དེ་ལ་གཞུག་པ་སྦྱིན་པར་བྱ།། 
ཡང་ན་གང་ཞིག་དོན་གཉེར་འགྱུར།། 
དེ་ལ་ཇི་ལྟར་བདེ་བ་ཉིད།། 
ཅི་སྟེ་གང་ཞིག་འདུག་པར་འགྱུར།། 
མཁས་པས་གཞུག་པ་སྦྱིན་པར་བྱ།། 
གང་ཕྱིར་མཐོང་བ་ཙམ་གྱིས་ནི།། 
ཐམས་ཅད་འགྲུབ་པར་གདོན་མི་ཟ།། 
འོན་ཀྱང་གང་ཞིག་འདུག་པར་འགྱུར།། 
དེ་ལ་ལས་ནི་བྱ་བ་མིན།། 
གཞུག་པ་ཙམ་ཞིག་སྦྱིན་བྱའོ།། 
རྣམ་པ་ཐམས་ཅད་ཉིད་མི་བྱ།། 
དགའ་ཞིང་དད་དང་ལྡན་གྱུར་ན།། 
སྣོད་དུ་རུང་བ་བརྟག་པར་བྱ།། 
གསུམ་ལ་སྐྱབས་འགྲོ་སྔོན་སོང་བའོ།། 
དེ་ལ་གཞུག་པ་སྦྱིན་པར་བྱ།། 
རྡོ་རྗེ་སེམས་དཔའི་ཕྱག་རྒྱ་ཆེ།། 
རྡོ་རྗེ་སློབ་མ་ལ་སྦྱིན་བྱ།། 
རྡོ་རྗེ་སེམས་དཔའ་སེམས་དཔའ་ཆེས།། 
སྦྱོར་བཞིན་སུ་ཡིན་བརྗོད་པར་བྱ།། 
དཀར་པོ་དམར་པོ་དང་ལྡན་པའི།། 
གོས་ཀྱིས་མིག་ནི་བཀབ་གྱུར་དང་།། 
རྡོ་རྗེ་འཇུག་བྱེད་ཕྱག་རྒྱ་ཡིས།། 
རྡོ་རྗེ་སློབ་མ་གཞུག་པར་བྱ།། 
དེ་ནས་སྒོ་ཡི་ལས་བྱ་སྟེ།། 
སྔོན་ལ་རྡོ་རྗེ་ལྕགས་ཀྱུ་ཡིས།། 
རྡོ་རྗེ་ལྕགས་ཀྱུ་དགུག་བྱ་ཞིང་།། 
ཡི་གེ་ཛཿ་ནི་བརྗོད་པར་བྱ།། 
བཛྲ་ཨཾ་ཀུ་ཤ་ཛཿ།
རྡོ་རྗེ་ལྕགས་ཀྱུ་བཀུག་ནས་ནི།། 
རྡོ་རྗེ་ཞགས་པས་གཞུག་པར་བྱ།། 
ལྷོ་ཡི་སྒོར་ནི་སྦྱོར་བྱ་ཞིང་།། 
ཡི་གེ་ཧཱུྃ་ནི་བརྗོད་པར་བྱ།། 
ཧཱུྃ་བཛྲ་པཱ་ཤ་ཧཱུྃ།
རྡོ་རྗེ་ཞགས་པས་བཅུག་ནས་ནི།། 
ལྕགས་སྒྲོག་ལྡན་པས་བཅིང་བར་བྱ།། 
ནུབ་ཀྱི་སྒོ་རུ་བཅིངས་ནས་ནི།། 
ཡི་གེ་བཾ་ནི་བརྗོད་པར་བྱ།། 
བཛྲ་སྥོ་ཊ་བཾ།
རྡོ་རྗེ་ལྕགས་ཀྱུ་ཡང་དག་དགུག།
རྡོ་རྗེ་ཞགས་པས་གཞུག་བྱ་ཞིང་།། 
རྡོ་རྗེ་ལྕགས་སྒྲོག་གིས་བཅིང་བྱ།། 
རྡོ་རྗེ་དྲིལ་བུས་ཡང་དག་དབབ།། 
བཛྲ་གྷནྜེ་ཨཿ།
རྡོ་རྗེ་གཞུག་པའི་ཕྱག་རྒྱ་ཡིས།། 
དཀྱིལ་འཁོར་མཆོད་ཕྱིར་གཞུག་པར་བྱ།། 
དམ་ཚིག་ཕྱག་རྒྱ་ཆེན་པོ་ཡིས།། 
རྡོ་རྗེའི་ཡེ་ཤེས་ཡང་དག་དབབ།། 
ས་མ་ཡ་སྟྭཾ།
དམ་ཚིག་ཕྱག་རྒྱ་ཆེན་པོ་ཡིས།། 
རྡོ་རྗེའི་སྔགས་ནི་རབ་བསྐུལ་བྱ།། 
དམ་ཚིག་བདག་ཉིད་ཆེན་པོ་ཡིས།། 
སངས་རྒྱས་ཡེ་ཤེས་དབབ་པར་བྱ།། 
ས་མ་ཡ་ཧཱུཾ།
དེ་ནས་མཆོད་པ་ཕྱག་རྒྱར་བཅས།། 
སྤོས་དང་མེ་ཏོག་ལ་སོགས་ཚོགས།། 
ཕྱག་རྒྱ་དག་ནི་ཐམས་ཅད་བྱ།། 
རྡོ་རྗེའི་སྔགས་ནི་རབ་བསྐུལ་བྱ།། 
དེ་ནས་ཆོ་ག་ཇི་བཞིན་དུ།། 
རྡོ་རྗེ་སློབ་མ་མནའ་བསྒག་བྱ།། 
བཛྲ་ཨུད་ཀ།
རྡོ་རྗེ་མིང་གིས་དབང་བསྐུར་བས།། 
ཇི་ལྟར་འདོད་པས་དབང་བསྐུར་བྱ།། 
བཛྲ་ཨ་བྷི་ཥེ་ཀ།
རྡོ་རྗེ་ཡེ་ཤེས་བླ་ན་མེད།། 
དེ་ནས་དེ་ལ་དབབ་པ་སྦྱིན།། 
བཛྲ་ཨཱ་བེ་ཤ་ཨ་ཨ།
བཅུ།
ཉི་ཤུ།
སུམ་ཅུ།
བཞི་བཅུ།
ལྔ་བཅུ།
དྲུག་ཅུ།
བདུན་ཅུ།
བརྒྱད་ཅུ།
དགུ་བཅུ།
བརྒྱ།
རྡོ་རྗེ་ཡིས་ནི་སྔགས་འདི་ཡིས།། 
ཐམས་ཅད་དུ་ནི་ཡང་དག་དབབ།། 
དེ་ནས་གདོང་གཡོགས་དགྲོལ་བར་བྱ།། 
རྡོ་རྗེའི་མིག་ནི་བླ་ན་མེད།། 
བཛྲ་ཨཀྵ།
རྡོ་རྗེའི་རིགས་ནི་སྐལ་ལྡན་གྱི།། 
དཀྱིལ་འཁོར་ལྟོས་ཤིག་ཅེས་བརྗོད་བྱ།། 
བཛྲ་པཱ་ཤྱ་ཧོ།
དེ་ནས་དེ་ལ་བུམ་པ་བཟང་།། 
རྡོ་རྗེ་སློབ་དཔོན་གྱིས་དབང་བསྐུར།། 
གང་མིང་བཟང་བ་ཙམ་གྱིས་ནི།། 
སྡིག་པ་ཀུན་ལས་རྣམ་གྲོལ་འགྱུར།། 
ཨོཾ་བཛྲ་ཨ་བྷི་ཥིཉྩ།
སྣོད་ནི་ཡང་དག་བརྟག་བྱ་ཞིང་།། 
དེ་ཡི་ཡེ་ཤེས་ཡོངས་སུ་སྦྱང་།། 
གལ་ཏེ་སྣོད་དུ་རུང་ཤེས་ན།། 
རྣམ་པར་དབྱེ་བར་དགའ་བར་བྱ།། 
ཧེ་བཛྲ་ནཱ་མ།
ཆོ་ག་བཅུ།
གཟུང་ཉི་ཤུ།
ཆུ་སུམ་ཅུ།
རྡོ་རྗེ་བཞི་བཅུ།
རིན་ཆེན་ལྔ་བཅུ།
ཕེག་རྡོབ་དྲུག་ཅུ།
ཁ་སྦྱར་བདུན་ཅུ།
བཞད་པ་བརྒྱད་ཅུ།
དག་པ་དགུ་བཅུ།
སེམས་དཔའ་བརྒྱ།
སངས་རྒྱས་སྟོང་།
ལས་ཉིས་སྟོང་།
གཟུགས་སུམ་སྟོང་།
རྣལ་འབྱོར་བཞི་སྟོང་།
འཛིན་པ་ལྔ་སྟོང་།
གཟུགས་དྲུག་སྟོང་།
ཁ་དོག་བདུན་སྟོང་།
དབྱིབས་བརྒྱད་སྟོང་།
མཚན་མ་དགུ་སྟོང་།
ཚིག་འབུམ།
ཨ་འབུམ་ཕྲག་གཅིག་ནི་ཡོངས་རྫོགས་ནས།། 
འཁོར་ལོའི་མཚན་ཉིད་ཡང་དག་ལྡན།། 
གསང་བ་ཡི་ནི་སྤྱོད་ཡུལ་གཞན།། 
དེ་ནས་ལས་ནི་རབ་བཤད་བྱ།། 
སློབ་མའི་ཆོ་ག་དང་མིང་གི་དམ་ཚིག་རྫོགས་སོ།།།། 
ཡེ་ཤེས་དག་པ་བདག་ཉིད་ཆེ།། 
དེ་ནས་གསང་བ་རབ་བཤད་བྱ།། 
གང་གི་ཆོ་ག་ཐམས་ཅད་ཀྱིས།། 
འཁོར་ལོ་ཆེན་པོ་བརྟན་འགྱུར་བ།། 
སངས་རྒྱས་སེམས་དཔའ་སེམས་དཔའ་ཉིད།། 
ས་ཡི་མཚན་ཉིད་ཡང་དག་ལྡན།། 
གསང་བའི་དམ་བཅས་ཡི་རང་བཞིན།། 
དེ་བཞིན་གཤེགས་པའི་ཐུགས་དག་པ།། 
རྡོ་རྗེའི་སྐུ་དང་གསུང་དང་ཐུགས།། 
ཡེ་ཤེས་དག་པ་རྫུ་འཕྲུལ་ཆེ།། 
རྡོ་རྗེའི་ཐུགས་འཛིན་གྱུར་ནས་ནི།། 
མཚན་ཉིད་དག་ནི་ཡང་དག་བརྟག།
རྣལ་འབྱོར་དཔེ་བྱད་དོན་ལྡན་པ།། 
མཚན་ཉིད་རྗེས་སུ་བརྟག་པར་བྱ།། 
རྡོ་རྗེའི་ཐུགས་ཀྱི་རྗེས་སྦྱོར་བས།། 
ཡེ་ཤེས་དག་པ་ཡང་དག་གཟུང་།། 
མཆོག་ཏུ་གསང་བ་དམ་པ་མཆོག།
ཡེ་ཤེས་བཞུགས་པ་ཀུན་དུ་བཤད།། 
དེ་ནས་ཡེ་ཤེས་དམ་པ་ཡིས།། 
འཇིག་རྟེན་འདས་པ་རབ་གཞུག་བྱ།། 
མཚན་ཉིད་ཆེན་པོ་དང་ལྡན་པའི།། 
རྟོགས་པའི་ས་ལ་ཡང་དག་བརྟེན།། 
རྣལ་འབྱོར་པ་ཡི་སྤྱོད་ཡུལ་མཆོག།
རྡོ་རྗེ་ཆོས་ནི་ཡིད་འོང་བའོ།། 
ཐིམ་དང་ཆོས་སྐུ་ཞེས་བྱ་དང་།། 
བསྡིགས་དང་འོད་ཟེར་ལྔ་པ་དང་།། 
གློག་དང་ཆུ་ཟླ་ཞེས་བྱ་བས།། 
སངས་རྒྱས་ཡེ་ཤེས་ཡང་དག་འཐོབ།། 
ཆུ་ཡི་ཟླ་བ་བཟང་པོ་ཡིས།། 
ཟླ་བའི་དཀྱིལ་འཁོར་སྤང་བར་བྱ།། 
ཉི་མ་ལྔ་དང་ཡང་དག་ལྡན།། 
རིགས་ཆོས་སྐར་མ་ཞེས་བྱ་བ།། 
ཉོན་མོངས་གནོད་པ་འཇོམས་བྱེད་པ།། 
ཨེ་མའོ་གསང་བ་ཆེན་པོར་བཤད།། 
གསང་བ་ཞེས་བྱ་རྡོར་འོད་འབྱུང་།། 
གཞན་ཡང་ཟླ་བ་ཕྱེད་པར་འདོད།། 
ཕོ་ཉའི་དཀྱིལ་འཁོར་ཁ་ཊྭཱཾ་ག།
བཅིང་བརྩེ་གསུམ་སྦྱོར་ལས་བྱུང་།། 
ལྕགས་ཀྱུ་ཤིན་ཏུ་འབར་བ་དང་།། 
གཏུམ་པོ་རྡོ་རྗེ་ཅན་གྱི་ཚོགས།། 
རྟོག་པའི་གནས་ནི་ཡོངས་འགྱུར་བ།། 
ཐོབ་བྱེད་རྡོ་རྗེ་ཆེན་པོར་འདོད།། 
ཀུན་གྱི་གོང་མའི་འོག་མ་ཡིས།། 
ཉི་ཚེ་བ་དེ་སྤང་བར་བྱ།། 
མཆོག་ཏུ་གསང་བ་རྫོགས་སོ།།།། 
དེ་ནས་མཆོག་ཏུ་གསང་བ་རྒྱ་ཆེ་བ་བསམ་གྱིས་མི་ཁྱབ་པའི་ཡུལ་ཅན།
ཟབ་པ།
ཚུལ་རྒྱ་ཆེ་བ་མཁས་པ་བསམ་གྱིས་མི་ཁྱབ་པའི་ཡུལ་ལས་ཀྱི་ཚོགས་སྟོན་པ།
དགའ་བ་ཆེན་པོའི་བཀོད་པས་ཀུན་ཁྱབ་པ།
དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་མངོན་པར་རྫོགས་པར་འཚང་རྒྱ་བ་ལ་སོགས་པ་རྣམས་ཀྱི་ཆོས་ཀྱི་མཛོད་འབྱུང་ཕ་རོལ་པའི་འཁོར་ལོ་ཆེན་པོ་འདི་ལས་ཕྱག་རྒྱ་ཆེན་པོའི་རྒྱུད་མཆོག་ཅེས་བྱ་བ་འབྱུང་སྟེ།
གསང་བ་མཆོག་ཏུ་རྒྱ་ཆེ་བ།། 
བསམ་གྱིས་མི་ཁྱབ་ལས་རྣམས་སྟོན།། 
རོལ་པའི་འཁོར་ལོ་ཆེན་པོ་རུ།། 
ཆོས་ཀྱི་མཛོད་ནི་འཛིན་པར་བྱ།། 
རེ་ཞིག་དང་པོར་ལས་ཀྱི་ཚོགས་བསྟན་པར་བྱ་སྟེ།
འདི་ལྟ་སྟེ་ཧཱུྃ།
འཁོར་ལོའི་དཀྱིལ་འཁོར་གཟུང་བ་ཡི།། 
སྦྱོར་ཐབས་ཡི་གེ་ཧཱུྃ་བརྗོད་དེ།། 
འདི་ཡིས་ཀྱང་ནི་རྒྱལ་པོ་དང་།། 
ཕྱག་རྒྱའི་རྒྱལ་མོ་བརྒྱ་རུ་འགྱུར།། 
གཉིས་པ་ནི་བྱང་ཆུབ་ཆེན་པོའི་མངོན་པར་རྫོགས་པར་བྱང་ཆུབ་པའི་ཆོས་ཀྱི་འཁོར་ལོའི་ཚུལ་ལ་འཇུག་པ་ཡིན་ནོ།། 
འདི་ལྟ་སྟེ་ཧཱུྃ།
འདིས་ནི་ཕྱག་རྒྱ་ཞེས་བྱ་ཡི།། 
ཡི་གེ་ཧཱུྃ་ནི་བརྟན་པར་འགྱུར།། 
ཕྱག་རྒྱ་ཆེན་པོའི་སྦྱོར་བ་ཡིས།། 
ཕྱག་རྒྱའི་རྒྱལ་མོ་རྣམ་པ་སྟོང་།། 
གསུམ་པ་ཕྱག་རྒྱ་སྟོང་ཕྲག་ནི།། 
བརྒྱ་ཡི་ཚོགས་སུ་འགྱུར་བ་ཡིན།། 
སངས་རྒྱས་འཁོར་ལོར་འཇུག་པ་ཡི།། 
ཡི་གེ་ཧཱུྃ་གིས་བརྟན་པར་འགྱུར།། 
ཧཱུྃ་རྣལ་འབྱོར་བཞི་པའི་དབྱེ་བ་ནི།། 
བརྒྱ་ཕྲག་ཁྲི་རུ་འདིར་འགྱུར་རོ།། 
རིག་པའི་འཁོར་ལོ་ཞེས་བྱ་བ།། 
ཕྱག་རྒྱའི་རྒྱལ་མོ་ཀུན་ཧཱུྃ་བཅས།། 
འཁོར་ལོའི་ཕྱག་རྒྱ་ཇི་སྙེད་ཡོད།། 
མངག་གཞུག་པ་ནི་བྱེ་བར་འགྱུར།། 
རྩེ་གསུམ་ལ་སོགས་མཚོན་ཆ་ནི།། 
རྟག་ཏུ་ཕྱག་རྒྱའི་རྒྱལ་པོ་ཡིན་ཧཱུྃ།། 
དེ་ནས་སྔགས་ཀྱི་ཚོགས་འབྱུང་སྟེ།། 
ཊག་གི་བཅུ།
མཊ་ཉི་ཤུ།
ཕཊ་སུམ་ཅུ།
རཊ་བཞི་བཅུ།
བཊ་ལྔ་བཅུ།
རིཊ་དྲུག་ཅུ།
ཁཊ་བདུན་ཅུ།
ཝཊ་བརྒྱད་ཅུ།
ཏཊ་དགུ་བཅུ།
ཏཊ་བརྒྱ།
ཀ་ཏནི་ལན་སྟོང་ཡིན།། 
ཏ་དང་ཝ་ཞེས་བྱ་བ་དང་།། 
ཌ་ནི་རྣམ་པ་བཅུ་རུ་འགྱུར།། 
ཡི་གེ་ཌ་ནི་ལན་གསུམ་སྦྱར།། 
ཡི་གེ་ཨ་ཡང་རྣམ་པ་བཞི།། 
ཡི་གེ་བ་ནི་རྣམ་པ་ལྔ།། 
ཡི་གེ་ཨ་ནི་ལན་དྲུག་སྦྱར།། 
ཀ་ནི་ལན་བདུན་ཡང་དག་སྦྱར།། 
ཡི་གེ་དྷ་ནི་ལན་བརྒྱད་སྦྱར།། 
ཡི་གེ་ཤ་ནི་ཕྱེད་དུ་འགྱུར།། 
ཁིཊ་ནི་སྟོང་ཕྲག་བརྒྱ་རུ་འགྱུར།། 
སྟོང་ཕྲག་བརྒྱ་ལས་རྣལ་འབྱོར་གྱིས།། 
ཕྱག་རྒྱའི་རྒྱུད་ནི་བཏུ་བར་བྱ།། 
རྟོག་པ་ཐམས་ཅད་བསྡུས་པ་གསང་བའི་རྣལ་འབྱོར་ཆེན་པོའི་དྲུག་པ་གསང་བའི་ཚོགས་ཆེན་པོའི་མཆོག།
དེ་བཞིན་གཤེགས་པ་ཐམས་ཅད་ཀྱི་གསང་བ་རྟོག་པའི་རྒྱལ་པོ་ཆེན་པོ་ཤིན་དུ་གསང་བའི་རྣལ་འབྱོར་རྡོ་རྗེ་རྩེ་མོ་ལས།
བྱང་ཆུབ་པའི་ཚུལ་རྒྱ་ཆེན་པོ་ལ་འཇུག་པ་ཞེས་བྱ་བའི་ལེའུ་གཉིས་པ་རྫོགས་སོ།།།། 
རིག་པ་འཛིན་པ་ཐམས་ཅད་ཀྱི་མཆོག་ཏུ་གསང་བ་ཡང་རྫོགས་སོ།།།། 
དེ་ནས་བྱང་ཆུབ་སེམས་དཔའི་ཚུལ་རྒྱ་ཆེན་པོ་འདི་ལས་དཀྱིལ་འཁོར་ཆེན་པོའི་དང་པོར་ཕྱག་རྒྱ་དང་ཉེ་བའི་ཕྱག་རྒྱ་འབྱུང་བའི་ཡེ་ཤེས་འབྱུང་སྟེ།
གང་ཚེ་རྡོ་རྗེ་སློབ་དཔོན་དང་།། 
རྡོ་རྗེ་སློབ་མར་གྱུར་པ་ན།། 
ཕྱག་རྒྱ་ཉེ་བའི་ཕྱག་རྒྱ་བཅིང་།། 
གང་ཕྱིར་རྡོ་རྗེ་འཛིན་པའི་གནས།། 
གང་ཚེ་རྡོ་རྗེ་སེམས་དཔའ་འཆིང་།། 
རྡོ་རྗེ་ཁུ་ཚུར་དམ་དུ་འཆིང་།། 
གང་ཚེ་རྡོ་རྗེ་རྒྱལ་པོ་འཆིང་།། 
རྡོ་རྗེ་གནོད་སྦྱིན་རབ་ཏུ་འཆིང་།། 
གང་ཚེ་རྡོ་རྗེ་ཆགས་པ་འཆིང་།། 
རྡོ་རྗེ་སྲིན་པོ་རབ་ཏུ་འཆིང་།། 
གང་ཚེ་རྡོ་རྗེ་ལེགས་པ་འཆིང་།། 
རྡོ་རྗེ་ལས་ནི་རབ་ཏུ་འཆིང་།། 
གང་ཚེ་རྡོ་རྗེ་རིན་ཆེན་འཆིང་།། 
རྡོ་རྗེ་སྨྲ་བ་རབ་ཏུ་འཆིང་།། 
གང་ཚེ་རྡོ་རྗེ་གཟི་བརྗིད་འཆིང་།། 
རྡོ་རྗེ་རྒྱུ་ནི་རབ་ཏུ་འཆིང་།། 
གང་ཚེ་རྡོ་རྗེ་རྒྱལ་མཚན་འཆིང་།། 
རྡོ་རྗེ་རྣོན་པོ་རབ་ཏུ་འཆིང་།། 
གང་ཚེ་རྡོ་རྗེ་བཞད་པ་འཆིང་།། 
རྡོ་རྗེ་ཆོས་ནི་རབ་ཏུ་བཅིང་།། 
དེ་ལྟ་བུ་ཡི་སྦྱོར་བ་ཡིས།། 
ཕྱག་རྒྱའི་ལན་ནི་ཡང་དག་སྦྱར།། 
ཕྱག་རྒྱ་ཉེ་བའི་ཕྱག་རྒྱ་ཡིས།། 
རྡོ་རྗེའི་ཕྱག་རྒྱ་བརྟན་པར་འགྱུར།། 
མཆོད་པའི་ཕྱག་རྒྱ་ཇི་ལྟར་ལགས།། 
རྡོ་རྗེའི་ལྕགས་ཀྱུས་བཀུག་ནས་སུ།། 
རྡོ་རྗེའི་མདས་ནི་དགའ་བར་བྱ།། 
རྡོ་རྗེའི་མདས་ནི་འཕངས་ནས་སུ།། 
རྡོ་རྗེའི་ཁུ་ཚུར་གྱིས་བསྒྲུབ་བྱ།། 
ཕྱག་རྒྱ་ཇི་བཞིན་བཀྲོལ་ནས་ནི།། 
དེ་ནི་བཅིང་བ་རབ་ཏུ་བྱ།། 
མཆོད་པའི་ཆོ་ག་འདི་ཡིས་ནི།། 
རྡོ་རྗེ་དཀྱིལ་འཁོར་མཆོད་པར་འགྱུར།། 
དེ་བཞིན་གཡོན་པས་གར་བྱ་ཞིང་།། 
གཡས་པས་ཁུ་ཚུར་བཅིངས་ནས་ནི།། 
དཔྲལ་བར་ཡོངས་སུ་བསྐོར་ནས་སུ།། 
ཁ་ཡི་མདུན་དུ་དགོད་པར་བྱ།། 
རྡོ་རྗེ་ཉི་མ་བཞད་པས་བགད།། 
མཉམ་ཞིང་ཅུང་ཟད་གདངས་ཏེ་གནས།། 
རལ་གྲི་དྲི་མ་མེད་སྣང་བས།། 
རྡོ་རྗེ་གླུ་ནི་བླང་བར་བྱ།། 
རྡོ་རྗེ་ཁྲོ་བོའི་མཛུབ་མོ་ནི།། 
ཡང་དག་བསྒྲེང་བ་ལེགས་པར་བསྒྲུབ།། 
དེ་ནས་སྤྱི་གཙུག་ཁ་དག་ཏུ།། 
ལས་བྱས་དཀྱིལ་འཁོར་མཆོད་པ་ན།། 
རིགས་ཀྱི་ལྷ་ཡི་སྦྱོར་བ་ཡིས།། 
ལེགས་པར་བསྒྲུབ་པས་གཏམ་འགྲུབ་བྱ།། 
དང་པོར་བདག་ཉིད་རྡོ་རྗེ་སེམས།། 
དེ་བཞིན་ལྷ་ཉིད་བརྟག་པར་བྱ།། 
བརྟུལ་ཞུགས་སྦྱོར་བ་འདི་ཡིས་ནི།། 
རིགས་ཀྱི་ལྷ་ཉིད་བསྒྲུབ་པར་བྱ།། 
འཁོར་ལོ་རྣམ་པ་དུ་རུ་བརྗོད།། 
ཇི་ལྟར་རིགས་དེ་བཞིན་འཁོར་ལོ།། 
ཇི་ལྟར་དགོད་པ་དེ་བཞིན་འགྱུར།། 
ཇི་སྐད་གསུངས་པ་དགོངས་པ་བཞིན།། 
མདོར་བསྡུ་ན་ནི་རྣམ་པ་ལྔ།། 
རྡོ་རྗེ་རིན་ཆེན་དེ་བཞིན་ཆོས།། 
པདྨ་སྣ་ཚོགས་ཤིན་ཏུ་བསྟན།། 
དེ་བཞིན་སངས་རྒྱས་རྣལ་འབྱོར་གསང་།། 
འཁོར་ལོ་རྣམ་པ་ལྔ་རུ་བཤད།། 
གསང་བ་རྣམ་པ་དུ་རུ་འགྱུར།། 
གསང་བ་རྣམ་པ་ལྔ་རུ་བརྗོད།། 
རྒྱས་པའི་སྒོ་ནས་རྣམ་པ་མང་།། 
སངས་རྒྱས་རྡོ་རྗེ་རིན་ཆེན་དང་།། 
ཆོས་དང་ལས་ནི་གྲགས་ཆེན་ནོ།། 
ཆོ་ག་རྣམ་པ་དུ་རུ་བརྗོད།། 
མདོར་ན་རྣམ་པ་གསུམ་དུ་འདོད།། 
ཞི་བ་དང་ནི་རྒྱས་པ་དང་།། 
མངོན་སྤྱོད་ཀྱི་ནི་རྟོག་པ་ལ།། 
རྡོ་རྗེ་སྦྱོར་བ་ལས་བྱུང་དུ།། 
རྡོ་རྗེ་སྦྱོར་བ་བླ་མེད་པ།། 
ཚད་མེད་བགྲང་དུ་མེད་པ་ཡིས།། 
ཇི་ལྟར་གདུལ་བྱ་རྣམས་ཀྱི་ཁམས།། 
དེ་བཞིན་རྡོ་རྗེ་སྦྱོར་འབྱུང་རྣམས།། 
རྩ་བའི་རྒྱུད་དུ་ཇི་ལྟར་བརྗོད།། 
གསང་བ་ལྔ་ལྡན་གང་ཡིན་པའི།། 
དེ་ནི་རྩ་བའི་རྒྱུད་ཅེས་བྱ།། 
དབང་བསྐུར་ཕྱག་རྒྱ་ཆེན་པོ་དང་།། 
རིགས་ཀྱི་དཀྱིལ་འཁོར་རྣལ་འབྱོར་འབྱུང་།། 
ཇི་ལྟར་གསང་བའི་རིགས་ལས་བྱུང་།། 
གང་ཞིག་སྔོན་དུ་ཆོས་ཉིད་སྣང་།། 
ཡིད་ལ་བྱེད་པ་དང་ལྡན་པ།། 
རྫོགས་སངས་རྒྱས་ཀྱི་ཐབས་ཆེན་པོ།། 
དེ་བཞིན་གསང་བ་རབ་ཏུ་བརྟག།
འདི་ཡི་རྟག་ཏུ་དེ་ཉིད་རིག།
རྡོ་རྗེའི་ཡེ་ཤེས་ཇི་ལྟར་འགྱུར།། 
ཇི་ལྟར་བསྒོམས་པས་རྡོ་རྗེ་ཅན།། 
མངོན་པར་སྦྱོར་བ་དེ་ཉིད་རིག།
དེ་ཚེ་ཡེ་ཤེས་རང་བཞིན་སེམས།། 
དེ་ཉིད་ཡེ་ཤེས་བརྟན་པར་འགྱུར།། 
མཆོག་ཏུ་གསང་བ་ཅི་འདྲར་བརྗོད།། 
ཕྱག་རྒྱ་རྣམ་པ་ལྔ་ལྡན་པ།། 
དེ་ནི་མཆོག་ཏུ་གསང་བ་བསྒྲགས།། 
ཕྱག་རྒྱ་ཉེ་བའི་ཕྱག་རྒྱ་བསྡུ།། 
ཉེ་བར་བཞད་པའི་མཆོད་པའོ།། 
དེ་ཉིད་ཀྱང་ནི་ཇི་ལྟ་བུ།། 
རིག་པའི་བསྒོམ་པ་བསྟན་པ་དང་།། 
ཏིང་འཛིན་སྒོ་དང་ཡང་དག་ལྡན།། 
རིག་པའི་ལྷ་མོའི་འཁོར་གྱི་མཆོག།
དེ་ཉིད་དུ་ནི་རྟག་ཏུ་འགྱུར།། 
རྡོ་རྗེ་ཕྲ་མོ་ཇི་ལྟར་བརྗོད།། 
ཤེས་རབ་ཅན་གྱིས་བདག་བསམ་བྱ།། 
ད་ནི་སུ་ཞིག་བདག་མི་དམིགས།། 
འབྱུང་བ་བཞི་ཡི་རང་བཞིན་ལུས།། 
འབྱུང་བ་རྣམས་ལས་ཇི་ལྟར་འབྱུང་།། 
དེ་ནས་ལུས་འདི་ཐམས་ཅད་ནི།། 
རྣལ་འབྱོར་སྤྱི་བོ་ནས་བརྩམས་ཏེ།། 
རྐང་པ་ཡི་ནི་མཐིལ་བར་དུ།། 
མི་གཙང་རྫས་ནི་འབྱུང་བར་འགྱུར།། 
ཟླ་བའི་རྡོ་རྗེ་དབུས་གནས་པར།། 
ཡང་ན་བདག་ཉིད་བསམ་པར་བྱ།། 
ཡང་ན་སྙིང་གའི་དབུས་སུ་ནི།། 
ཟླ་བའི་དཀྱིལ་འཁོར་བསྒོམ་པར་བྱ།། 
ཡང་ན་ཟླ་གཉིས་ཡང་དག་ལྡན།། 
དབུས་སུ་རྡོ་རྗེ་རྣམ་པར་བསྒོམ།། 
ཡང་ན་རྡོ་རྗེའི་དབུས་གནས་པ།། 
ལུས་ཀུན་བརྟན་པར་སྤྲོ་བར་བྱ།། 
ཡང་ན་རྡོ་རྗེ་བདག་ཉིད་སྐུ།། 
རྡོ་རྗེའི་དངོས་པོ་རྣམ་སྤངས་པའི།། 
ཡང་ནམཁའ་ནམ་མཁའ་མཚུངས་ཆོས་ཤེས་པའི།། 
རྡོ་རྗེའི་རྣལ་འབྱོར་ཡང་དག་གཟུང་།། 
ལྕེ་ནི་རྐན་ལ་སྦྱར་བྱས་ཏེ།། 
སྣ་ཡི་རྩེ་མོར་བལྟ་བྱ་ཞིང་།། 
རྡོ་རྗེ་ཕྲ་མོ་བདེ་རེག་པས།། 
སེམས་ནི་མཉམ་པར་བཞག་པར་འགྱུར།། 
རྡོ་རྗེ་ཕྲ་མོའི་བདེ་རེག་ལ།། 
རྟག་ཏུ་མཚན་མའང་འབྱུང་བར་འགྱུར།། 
མཚན་མ་དེ་ནི་སྤྲོ་བྱས་ཏེ།། 
ཕྱོགས་ཀུན་དུ་ནི་ཡོངས་སུ་སྤྲོ།། 
སྥ་ར་ཎ་བཛྲ།
ཅི་སྟེ་སེམས་ནི་སྤྲོ་བར་འདོད།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
སྣ་ཡི་རྩེ་མོར་ཕྱིན་བར་དུ།། 
སེམས་ནི་སླར་ཡང་བསྡུ་བར་བྱ།། 
སཾ་ཧ་ར་ཎ་བཛྲ།
དེ་ནས་བརྩམས་ཏེ་མཉམ་བཞག་པས།། 
གང་ཞིག་ཅུང་ཟད་ཅི་བསྒོམ་པའི།། 
ཆོས་དང་གང་ཟག་བདག་མེད་ཅིང་།། 
གཟུང་དང་འཛིན་པ་སྤང་བའོ།། 
བཛྲ་བཛྲ་ཏིཥྛ་བཛྲ།
སེམས་ཅན་གང་ལ་བྱམས་པ་ནི།། 
རྟག་ཏུ་བརྟན་པར་དམིགས་ནས་སུ།། 
སེམས་ནི་སྤྲོ་བའི་སྤྱོད་པ་ཡིས།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
མ་ཧཱ་བཛྲ་མཻ་ཏྲི་སྥར་ཎ།
སྡུག་བསྔལ་ཀུན་ལ་ཡང་དག་གནས།། 
སེམས་ཅན་འདི་རྣམས་རབ་ཏུ་དཀའ།། 
སྙིང་རྗེ་ཆེན་པོའི་སྦྱོར་བ་ཡིས།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
མ་ཧཱ་ཀཱ་རུ་ཎི་སྥ་ར་ཎ།
མྱ་ངན་འདས་ལ་བཏང་སྙོམས་གཞག།
སེམས་ཅན་དོན་ནི་ཡང་དག་བརྩམ།། 
ཀྱེ་མ་སེམས་ཅན་འདི་འདུལ་དཀའ།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
མ་ཧཱ་ཨུ་པེ་ཀྵི་སྥར་ཎ།
ཐམས་ཅད་རང་བཞིན་འོད་གསལ་བས།། 
གཟོད་ནས་དག་པའི་བདག་ཉིད་འགྱུར།། 
ཀུན་ནས་ཉོན་མོངས་མི་དམིགས་འགྱུར།། 
མྱ་ངན་འདས་པ་གྲོལ་བའང་མེད།། 
སརྦ་བུདྦྷ་པྲ་མོ་ད་སྥ་ར་ཎ།
མཁའ་འམ་གཞན་གྱི་ཕྱོགས་དག་ཏུ།། 
རྡོ་རྗེ་ཕྲ་མོའི་སྦྱོར་བ་ཡིས།། 
སྙིང་གའི་རྡོ་རྗེ་བྱང་ཆུབ་སེམས།། 
ཤིན་ཏུ་མཉམ་པར་བཞག་པས་བསྒོམ།། 
རྡོ་རྗེ་ཕྲ་མོའི་སྦྱོར་བ་ཡིས།། 
གོ་རིམས་ཇི་ལྟ་བ་བཞིན་དུ།། 
ཕྱག་ན་རྡོ་རྗེའི་གཟུགས་ཆེན་པོ།། 
དམ་པའི་ཆོས་ཉིད་བསྒོམ་པར་བྱ།། 
རྣམ་པ་མཆོག་རྣམས་ཀུན་ལྡན་པ།། 
སངས་རྒྱས་གཟུགས་སུ་རྣམ་པར་བསྒོམ།། 
རྡོ་རྗེ་ཕྲ་མོའི་སྦྱོར་བ་ཡིས།། 
སངས་རྒྱས་རྗེས་སུ་དྲན་པར་བྱ།། 
བུདྡྷ་ཨ་ནུ་སྨྲྀ་ཏྱཱ་བི་ཤ།། 
ཟླ་བའི་དཀྱིལ་འཁོར་དབུས་སུ་ནི།། 
རང་བདག་ཉིད་ནི་བསྒོམ་པར་བྱ།། 
རང་གི་སྙིང་གའི་དཀྱིལ་འཁོར་དུ།། 
ཟླ་བསྒོམ་རྨད་བྱུང་རྣལ་འབྱོར་ཆེ།། 
ས་མནྟ་བྷ་དྲ་ཨཱ་བེ་ཤ།
ཟླ་བའི་དཀྱིལ་འཁོར་དབུས་སུ་ནི།། 
རང་བདག་ཉིད་ནི་རྡོ་རྗེའི་གཟུགས།། 
རྣམ་པའི་མཆོག་རྣམས་ཀུན་ལྡན་པའི།། 
རྡོ་རྗེ་སེམས་དཔའ་ཆོ་ག་བཞིན།། 
བཛྲ་ས་ཏྭ།
རྣམ་པའི་མཆོག་རྣམས་ཀུན་ལྡན་པའི།། 
རྡོ་རྗེ་སེམས་དཔའ་རང་བདག་ཉིད།། 
སྙིང་གར་ཟླ་བའི་དབུས་སུ་ནི།། 
ཟླ་བའི་དཀྱིལ་འཁོར་བསྒོམ་པར་བྱ།། 
བཛྲ་སཏྭ་ས་མཱ་དྷི་ཛྙཱ་ནཱ་བེ་ཤ།
རྣམ་པའི་མཆོག་རྣམས་ཀུན་ལྡན་པའི།། 
སངས་རྒྱས་གཟུགས་སུ་རང་བདག་ཉིད།། 
བསྒོམ་ཞིང་སྙིང་གར་ཟླ་བའི་དཀྱིལ།། 
དབུས་སུ་སེམས་དཔའ་རྣམ་པར་བསྒོམ།། 
ཏ་ཐཱ་ག་ཏོ་ཧཾ།
རྡོ་རྗེའི་རྣལ་འབྱོར་རྣམ་བསྒོམ་པ།། 
རྣམ་པ་བརྒྱ་དང་རྩ་བཅུ་ནི།། 
རྒྱས་བ་རུ་ནི་ཅི་རིགས་པར།། 
གསང་བའི་རྒྱུད་ལས་རབ་ཏུ་བཤད།། 
རྡོ་རྗེ་ཕྲ་མོ་རྫོགས་སོ།།།། 
འཇིག་རྟེན་པ་ནི་ཇི་ལྟར་འདོད།། 
རྡོ་རྗེའི་གཟུགས་ནི་གཏེར་གནས་པ།། 
སྙིང་གར་ཡོངས་སུ་བསྒོམ་པར་བྱ།། 
ས་ཡི་གནས་ཀྱང་བསྒོམས་ན་ནི།། 
གཏེར་དག་རབ་ཏུ་མཐོང་བར་འགྱུར།། 
བཛྲ་ནི་དྷི།
རིན་ཆེན་ཆེན་པོའི་རྡོ་རྗེ་གཟུགས།། 
ནམ་མཁའ་ལ་ནི་ཡོངས་སུ་བསྒོམ།། 
གང་དུ་ལྷུང་བར་མཐོང་བ་ནི།། 
དེ་ནི་གཏེར་ཡོད་ཤེས་པར་བྱ།། 
རཏྣ་ནི་དྷི།
ལྕེ་ལ་པདྨའི་གཟུགས་དག་ནི།། 
ཤིན་ཏུ་མཉམ་པར་བཞག་པས་བསྒོམ།། 
དེ་ན་ཡོད་ཅེས་བཅས་ནས་ནི།། 
རྡོ་རྗེའི་ལྕེ་ཉིད་རང་ཉིད་སྨྲ།། 
དྷ་རྨ་ནི་དྷི།
ལུས་ཀུན་རྣལ་འབྱོར་ཆེན་པོ་ཡིས།། 
རྡོ་རྗེའི་གཟུགས་སུ་རྣམ་པར་བསྒོམ།། 
ཀུན་དུ་བབས་ནས་གར་ལྷུང་བ།། 
དེ་ན་གཏེར་ཡོད་བསྟན་པ་ཡིན།། 
ཀརྨ་ནི་དྷི།
གཏེར་ཤེས་པ་རྫོགས་སོ།།།། 
རྡོ་རྗེ་དབབ་པ་འབྱུང་བ་ཡིན།། 
ཆུ་ནི་རྡོ་རྗེའི་གཟུགས་རང་བཞིན།། 
སྒོམ་ཞིང་རྡོ་རྗེའི་ཤུགས་ཀྱིས་ནི།། 
ཆུ་ཡི་སྟེང་དུ་འགྲོ་བར་བྱ།། 
བཛྲ་ཛ་ལ།
ཇི་ལྟར་འདོད་པའི་གཟུགས་སུ་ནི།། 
རྡོ་རྗེ་སེམས་སོགས་འདོད་པ་རྣམས།། 
རང་བདག་ཉིད་ནི་བསྒོམ་བྱ་སྟེ།། 
འདོད་པའི་གཟུགས་ཉིད་ཐོབ་པར་འགྱུར།། 
བཛྲ་རཱུ་པ།
ཆོས་ཀུན་མཁའ་དང་མཚུངས་པ་སྟེ།། 
བདག་ནི་ནམ་མཁའ་ཞེས་རང་ཉིད།། 
དེ་ཉིད་དག་པ་བསྒོམ་བྱ་སྟེ།། 
དེ་ནི་མི་སྣང་བ་ཉིད་འགྱུར།། 
བཛྲ་ཨཱ་ཀཱ་ཤ།། 
རྡོ་རྗེའི་སྐས་ལ་འདུག་ནས་ནི།། 
འཛེག་པ་རུ་ནི་བསྒོམ་བྱས་ན།། 
ཇི་སྲིད་དུ་ནི་འཛེག་པའི་གནས།། 
དེ་སྲིད་ནམ་མཁར་འགྲོ་བར་འགྱུར།། 
བཛྲ་མ་ཧཾ།
མི་སྣང་བ་དང་།
མཁའ་ལ་འགྲོ་བ་དང་།
ཆུའི་སྟེང་དུ་འགྲོ་བར་བྱ་བ་དང་།། 
འདོད་པའི་གཟུགས་ཉིད་ཤེས་པ་རྫོགས་སོ།།།། 
ཟླ་བའི་གཟུགས་ལ་འདུག་ནས་སུ།། 
རྡོ་རྗེ་སེམས་དཔའ་རྣམ་པར་བསྒོམ།། 
ལག་ན་རྡོ་རྗེ་བསྒོམས་ན་ནི།། 
རྡོ་རྗེ་རིག་པ་འཛིན་པར་འགྱུར།། 
བཛྲ་དྷ་ར།
ཟླ་བའི་གཟུགས་ལ་འདུག་ནས་སུ།། 
རྡོ་རྗེ་རིན་ཆེན་བདག་རང་ཉིད།། 
རབ་ཏུ་རིན་ཆེན་བསྒོམས་ནས་ནི།། 
རིན་ཆེན་རིག་པ་འཛིན་པར་འགྱུར།། 
རཏྣ་དྷ་ར།
ཟླ་བའི་གཟུགས་ལ་འདུག་ནས་སུ།། 
རྡོ་རྗེ་འཛིན་པ་རང་བདག་ཉིད།། 
ལག་པ་པདྨ་དག་ཏུ་བསྒོམ།། 
པདྨོའི་རིག་པ་འཛིན་པར་འགྱུར།། 
པདྨ་དྷ་ར།། 
ཟླ་བའི་གཟུགས་ལ་འདུག་ནས་སུ།། 
རྡོ་རྗེའི་ལས་སུ་ཡང་དག་བརྟན།། 
ལག་ཏུ་ལས་ནི་བསྒོམ་བྱས་ན།། 
ལས་ཀྱི་རིག་པ་འཛིན་པར་འགྱུར།
ཀརྨ་ངྷ་ར།
རིག་པ་འཛིན་པའི་དངོས་གྲུབ་ཀྱི་དེ་ཁོ་ན་ཉིད་རྫོགས་སོ།།།། 
ཕྱག་རྒྱ་ཀུན་གྱི་ཏིང་ངེ་འཛིན།། 
ནམ་མཁའི་དབྱིངས་སུ་ཀུན་བསམས་ནས།། 
རྡོ་རྗེའི་བདག་ཉིད་ཇི་སྲིད་འདོད།། 
དེ་སྲིད་སྐད་ཅིག་གིས་འཕར་འགྱུར།། 
བཛྲ།
དངོས་གྲུབ་ཀྱི་ནི་ཏིང་འཛིན་ནི།། 
ནམ་མཁའི་དབྱིངས་སུ་ཀུན་བསམས་ནས།། 
མངོན་པར་ཤེས་པ་ལྔ་ཐོབ་ཅིང་།། 
མྱུར་དུ་ཡེ་ཤེས་རང་གྲུབ་འགྱུར།། 
ཤུདྡྷ།
ཤུདྡྷ།
རིན་ཆེན་རྡོ་རྗེའི་རང་བཞིན་ཀུན།། 
ནམ་མཁའི་དབྱིངས་སུ་ཀུན་བསམས་ནས།། 
རྗེས་སུ་དྲན་པ་བསྟན་པ་ཡིན།། 
མྱུར་དུ་རིན་ཆེན་འཛིན་མཚུངས་འགྱུར།། 
བཛྲ་བཛྲ།
ཐམས་ཅད་སངས་རྒྱས་གཟུགས་རང་བཞིན།། 
ནམ་མཁའི་དབྱིངས་སུ་མོས་བྱས་ནས།། 
སངས་རྒྱས་ཀུན་གྱི་ཏིང་འཛིན་ནི།། 
སངས་རྒྱས་ཉིད་ཀྱི་ཆེད་དུ་འགྱུར།། 
བུདྡྷ་བུདྡྷ།
མཆོག་གི་དངོས་གྲུབ་རྫོགས་སོ།།།། 
རང་ཉིད་རྡོ་རྗེ་ཁུ་ཚུར་ནི།། 
ཆགས་པའི་དགའ་བས་མིག་གདངས་པ།། 
དེ་ཡིས་གང་ལ་བལྟས་བ་ནི།། 
དེས་ཀྱང་རྡོ་རྗེ་ཅན་དུ་མཐོང་།། 
ཨོཾ་བཛྲ་དྲྀཥྚི་མཊ།
གསལ་ཞིང་རབ་ཏུ་འབར་བའི་མིག།
མིག་འབྲས་ཀུན་དུ་འདྲེན་བྱེད་པ།། 
འབར་བའི་ལྟ་བ་ཞེས་སུ་བརྗོད།། 
འགྲོ་བ་ཐམས་ཅད་འགུགས་བྱེད་པ།། 
དཱིཔྟ་དྲྀཥྚི་ཨཾ་ཀུ་ཤ་ཛཿ།
ཁྲོ་གཉེར་བསྙེར་བ་རབ་འཇོམས་པ།། 
ཁྲོས་པས་མིག་ནི་རབ་ཏུ་གཡོ།། 
ཁྲོ་བོའི་ལྟ་བ་ལ་བརྟེན་ནས།། 
འཇིག་རྟེན་གསུམ་ཡང་གཞོམ་པར་བྱ།། 
ཀྲོདྷ་དྲྀཥྚི་ཧྲིཿ།
རི་རབ་རི་བོ་མནྡཱ་ར།། 
བརྟན་ཞིང་མི་འཛུམས་པ་ཡི་མིག།
བྱམས་པའི་ལྟ་བ་ཞེས་བཤད་དེ།། 
གདོན་དང་རིམས་དང་དུག་འཇོམས་པའོ།། 
དྲྀ་ཌྷ་ཏིཥྚ་ཏྲཾ།
དེ་བཞིན་གཤེགས་པ་ཐམས་ཅད་ཀྱི་གསང་བ་དགུག་པ་དང་།
དབང་དུ་བྱ་བ་དང་།
ཆད་པ་གཅད་པ་དང་།
ཡོངས་སུ་བསྐྱབ་པའི་ལས་རྫོགས་སོ།།།། 
བདེ་བ་གཞན་ནི་ཡོད་ཉིད་མིན།། 
རྡོ་རྗེ་སློབ་དཔོན་དཀའ་ཐུབ་ཆེས།། 
འོན་ཀྱང་དགུག་པ་བདེ་བ་སྟེ།། 
དེ་ནི་ཀུན་ལས་ཁྱད་པར་འཕགས།། 
དུས་འདིར་སྐལ་བ་ཆེན་པོ་ནི།། 
དཀྱིལ་འཁོར་ཆེན་པོ་བྱེད་པ་ལས།། 
དངོས་གྲུབ་མེད་ཀྱང་བདེ་བ་གང་།། 
བདེ་བ་ཀུན་ལས་ཁྱད་པར་འཕགས།། 
ལྷ་དང་མི་ཡི་འཇིག་རྟེན་པའི།། 
བདེ་བ་བསྡུས་པར་འགྱུར་བ་ཡིས།། 
རྡོ་རྗེ་སློབ་དཔོན་བདེ་བ་གང་།། 
བཅུ་དྲུག་ཆར་ཡང་མི་ཕོད་དོ།། 
ཡང་ན་གང་ཞིག་དངོས་གྲུབ་ཐོབ།། 
སངས་རྒྱས་ཉིད་དུ་རབ་ཤེས་བྱ།། 
རང་གིས་རྟོགས་པ་གང་ཡིན་པ།། 
གཞན་དག་གང་གིས་ཤེས་པར་འགྱུར།། 
སར་ཆུད་རྒྱལ་བའི་གནས་དང་ལྡན།། 
གསང་བའི་དངོས་གྲུབ་སྟེར་མཛད་པ།། 
བདེ་བ་ཐོབ་པ་གང་ཡིན་པ།། 
དེ་ནི་གསང་བ་འཛིན་ཇི་བཞིན།། 
གསང་བ་ཡི་ནི་ཚོགས་ཆེན་པོ།། 
འདི་ལ་ཞུགས་པ་གང་ཡིན་པ།། 
ས་ཐོབ་པར་ནི་ཤེས་བྱ་སྟེ།། 
མི་ལྡོག་རྒྱལ་བའི་བདག་ཉིད་སྲས།། 
རྒྱལ་བའི་གནས་ཀྱི་ས་ཐོབ་ཀྱང་།། 
ཡིད་ཆེས་པར་ནི་མི་འགྱུར་ཏེ།། 
དེ་ཡིས་ས་བརྒྱད་ཀྱི་བར་དུ།། 
ཐེག་པ་དམན་པ་སྤོང་མི་འགྱུར།། 
གསང་ཆེན་རྟོག་པ་འདི་རུ་ནི།། 
ཞུགས་པ་བདག་ཉིད་རྒྱལ་བའི་སྲས།། 
ཐེག་ཆེན་ལ་ནི་གཞོལ་བ་རྣམས།། 
ཡིད་ཆེས་བར་ནི་འགྱུར་བ་སྟེ།། 
གསང་བ་ཡི་ནི་ཕན་ཡོན་ནི།། 
སངས་རྒྱས་ཀྱིས་ནི་རབ་ཏུ་མཁྱེན།། 
འདིར་ནི་ཡོན་ཏན་མདོར་བསྡུས་པ།། 
སངས་རྒྱས་བདེ་བ་ཐོབ་པར་འགྱུར།། 
ཡོན་ཏན་གྱི་དབང་དུ་བྱས་པའི་རྒྱུད་རྫོགས་སོ།།།། 
བྱེད་པ་པོ་དང་སྐྱེད་བྱེད་མེད།། 
ལས་དང་འབྲས་བུ་གང་ལས་བཤད།། 
ང་ཞེས་ཇི་སྐད་བཤད་པ་ལ།། 
ང་ནི་བྱེད་པོ་སྐྱེད་བྱེད་དང་།། 
ང་ནི་སྐྱེ་དགུའི་བདག་པོ་ཡིན།། 
ང་ནི་སྣ་ཚོགས་བདག་པོ་སྟེ།། 
བྱེད་པོ་སྐྱེད་བྱེད་མེས་པོ་ཡིན།། 
ཡང་གསུངས་པ།
དག་པ་དེ་བཞིན་གཤེགས་སྙིང་པོ།། 
སེམས་དཔའི་སྙིང་པོ་ཞེས་བྱར་བཤད།། 
ང་ནི་དེ་བཞིན་གཤེགས་སྙིང་པོ།། 
སེམས་ཅན་ཐམས་ཅད་བདག་དང་མཚུངས།། 
མྱ་ངན་འདས་བཅས་ས་འོག་སྟེང་།། 
ས་བླ་འཇིག་རྟེན་འདི་སེམས་ཅན།། 
མ་ལུས་སྲིད་པ་དག་གི་གནས།། 
སེམས་ཙམ་དུ་ནི་རབ་ཏུ་འཇུག།
སེམས་ཅན་ཀུན་གྱི་སེམས་གང་ཡིན།། 
དེ་ནི་བྱེད་པོ་འབྱིན་བྱེད་བརྗོད།། 
ང་ནི་རྒྱལ་པོ་སེམས་དབང་ཕྱུག།
ཅི་ཕྱིར་ང་ནི་བྱེད་པོར་བཤད།། 
ཇི་སྐད་གསང་བ་གཞན་ལས་གསུངས།། 
ང་ཉིད་རང་ལས་བྱུང་བ་སྟེ།། 
མྱ་ངན་འདས་བཅས་ས་འོག་སྟེང་།། 
ས་བླ་སྲིད་གསུམ་འཇིག་རྟེན་གསུམ།། 
གང་ཞིག་གནས་ཞེས་བྱ་བའི་སེམས།། 
གནས་མེད་ལས་བྱུང་གང་ཡིན་པ།། 
སྙིང་པོ་དེ་བཞིན་གཤེགས་དག་པ།། 
དེ་ཉིད་རང་བྱུང་ང་ཉིད་དོ།། 
ང་ནི་རྡོ་རྗེ་ཅན་ཡང་ཡིན།། 
སྡུག་བསྔལ་ཐམས་ཅད་སྤངས་པ་དང་།། 
ཉེས་པ་ཐམས་ཅད་ཟད་པས་ན།། 
ང་ནི་བྱང་ཆུབ་སེམས་རྡོ་རྗེ།། 
ང་ཉིད་རང་ཉིད་བྱུང་བའོ།། 
ང་ཉིད་ཡང་ནི་ཁྱབ་འཇུག་སྟེ།། 
གཟུང་བ་ལ་སོགས་ཀུན་སྤངས་པའི།། 
དག་པ་དེ་བཞིན་ཉིད་རྣམ་ཤེས།། 
བདག་དང་ཉོན་མོངས་མེད་པ་སྟེ།། 
དེ་བས་ང་ནི་ཁྱབ་འཇུག་བཤད།། 
ང་ནི་དེ་བཞིན་ཉི་མ་སྟེ།། 
ཅི་ཕྱིར་དེ་ཉིད་ཅེས་བཤད་པ།། 
ཟབ་མོའི་ཆོས་ནི་ངས་རྟོགས་པ།། 
དེ་ཕྱིར་རང་བྱུང་ང་ཉིད་ནི།། 
ཉི་མ་ཞེས་ནི་བྱ་བར་བརྗོད།། 
ང་ནི་ཟླ་བ་རུ་བརྗོད་དེ།། 
ང་ནི་ཆོས་རྣམས་ཐམས་ཅད་ཀྱི།། 
ཞི་བ་རུ་ནི་རྟོགས་པར་བཤད།། 
དེ་བས་ཞི་བ་ཆེན་པོ་ཡིས།། 
ང་ནི་ཟླ་བ་བློ་གྲོས་ཆེས།། 
ང་ནི་དེ་བཞིན་གཤིན་རྗེ་སྟེ།། 
ཇི་བཞིན་ཆོས་རྣམས་ཐམས་ཅད་ཀྱི།། 
ཡེ་ཤེས་ཆེན་པོ་ལྷག་པར་བཤད།། 
དེ་ཉིད་རྟོགས་པ་གང་ཡིན་པ།། 
གཤིན་རྗེ་ང་སྟེ་གཤིན་རྗེ་འཛིན།། 
དབང་པོ་སྟེ།
དབང་པོ་མི་འཕྲུལ་ཞེས་བྱ་བ།། 
འཁོར་བ་ལས་རྒལ་ཕ་རོལ་ཕྱིན།། 
ཡེ་ཤེས་ནོར་ནི་བསྒྲུབས་པ་ཡིས།། 
ང་ནི་དབང་བྱེད་དབང་པོ་ཡིན།། 
སྐྱེ་དགུ་ཡི་ནི་བདག་པོ་སྟེ།། 
ཆོས་རྣམས་ཀུན་གྱི་རྣམ་པ་ནི།། 
སྐྱེ་བ་རྩ་ནས་འདོན་བྱེད་པ།། 
སྡུག་བསྔལ་ཆེན་པོ་ཡོངས་སུ་ཤེས།། 
དེ་ཕྱིར་ང་ནི་སྐྱེ་དགུའི་བདག།
ང་བདག་ཉིད་ནི་མེས་པོ་སྟེ།། 
ང་ཡིས་བདུད་རྩིའི་ཆུ་འཐུངས་ནས།། 
ཐར་པའི་གྲོང་ཁྱེར་ཆེན་པོ་རུ།། 
འཁོར་བའི་རྒྱ་མཚོ་ལས་སྒྲོལ་བས།། 
ང་ཉིད་ཁོ་ན་མེས་པོ་ཡིན།། 
ང་ནི་འདོད་པའི་འཇིག་རྟེན་ཡིན།། 
ངོ་བོ་ཉིད་དང་ལོངས་སྤྱོད་རྫོགས།། 
སྤྲུལ་པའི་སྐུ་ནི་རབ་འཇུག་བྱེད།། 
ལོ་ཆེན་འཇིག་རྟེན་ཞེས་བྱ་བ།། 
འཇིག་རྟེན་ལྟ་བ་སྟོན་བྱེད་ཡིན།། 
སྲིད་པའི་འཇིགས་པ་ལས་བསྒྲལ་ཡིན།། 
ཉོན་མོངས་ཆེན་པོ་རྣམ་པར་སྤང་།། 
སྲིད་པར་བཤད་དེ།
སྲིད་པའི་ཞགས་པ་གཅོད་བྱེད་པ།། 
ང་ནི་སྲིད་པའི་རྒྱལ་པོ་ཆེ།། 
ཁམས་གསུམ་པ་ནི།
རྒྱུད་ནི་ཁམས་ཞེས་རབ་ཏུ་བརྗོད།། 
བྱང་ཆུབ་སེམས་ཞེས་བྱ་བར་བཤད།། 
ང་ནི་ཐེག་པ་གསུམ་འཛིན་པས།། 
ང་ནི་ཁམས་གསུམ་པ་རུ་བཤད།། 
ས་འོག་ནི།
ཡང་དག་དེ་ཉིད་རྡོ་རྗེ་ཆེ།། 
སྟོང་ཉིད་དེ་བཞིན་ཉིད་ཅེས་བཤད།། 
ཇི་ལྟར་ས་ནི་འཛིན་པའི་མཆོག།
དེ་བཞིན་ང་ནི་ཆོས་འཛིན་པ།། 
ས་སྟེང་ནི།
ས་སྟེང་ནམ་མཁའ་ཞེས་སུ་བརྗོད།། 
ང་ནི་རང་བཞིན་གྱིས་མཁའ་མཚུངས།། 
ཆོས་དང་གང་ཟག་བདག་མེད་པ།། 
ང་ནི་ས་སྟེང་དེ་ཉིད་བཤད།། 
མེ་ནི།
ང་ནི་གཟོད་ནས་མ་སྐྱེས་འབྱུང་བ་མེད།། 
བདག་མིན་བདག་མེད་ང་ནི་སྐྱེ་དགུའི་བདག།
སྲིད་པའི་འཁྲི་ཤིང་གིས་བཅིངས་སེམས་ཅན་གདུངས།། 
ང་ནི་གྲོལ་བྱེད་འཁྲི་ཤིང་དག་བྱེད་པ།། 
རླུང་ནི།
མཚན་མ་རྣམ་པར་བསྒོམས་ནས་ནི།། 
མཚན་མ་མེད་པ་འདུས་མ་བྱས།། 
བྱང་སེམས་འཁྲི་ཤིང་ཞགས་པ་དག།
འཐོར་བྱེད་དེ་བཞིན་རླུང་ཡིན་ནོ།། 
ང་ནི་དབང་ཕྱུག་ཆེན་པོ་སྟེ།
རྡོ་རྗེ་ཚོགས་ཀྱི་བདག་པོ་ཆེན་པོ་བྱེད།། 
ང་ནི་སངས་རྒྱས་དབང་ཕྱུག་གཞན་ཅི་སྨོས།། 
བདུད་རྩི་ཆེན་པོ་ཐར་པའི་གྲོང་ཁྱེར་ཆེ།། 
ང་ནི་དབང་ཕྱུག་དབང་སྒྱུར་དབང་ཕྱུག་ཆེ།། 
ང་ནི་བརྟུལ་ཞུགས་ཞེས་བཤད་དེ།། 
ང་ནི་ཉོན་མོངས་འཇོམས་པར་བཤད།། 
ང་ནི་རྒ་དང་འཆི་བ་ལས།། 
ངེས་པར་གྲོལ་བས་ཚངས་པར་བཤད།། 
འཇིག་རྟེན་གསུམ་གྱི་ལུས་སུ་ནི།། 
ཞགས་པ་ཞེ་སྡང་གཏི་མུག་ནི།། 
ཁམས་གསུམ་འཇིག་རྟེན་གསུམ་ཡིན་ནོ།། 
ང་ནི་སྲུང་མ་བྲན་དུ་འགྱུར།། 
དེ་རྣམས་འབྱུང་བས་ཁམས་གསུམ་ང་།། 
གདོང་དྲུག་ནི།
སངས་རྒྱས་རྡོ་རྗེ་རིན་ཆེན་དང་།། 
ཆོས་དང་ལས་དང་གསང་འཛིན་བཅས།། 
རྣམ་པ་དྲུག་ནི་འཁོར་ལོ་ཆེ།། 
ང་ནི་གདོང་དྲུག་མཆོག་ཆེན་པོ།། 
གཞན་ཡང་།
བཟའ་དང་ཚོགས་སོགས་གང་ཡིན་པ།། 
ང་བདག་ཉིད་ཅེས་ཇི་ལྟར་རུང་བར་འགྱུར།། 
གང་ཞིག་གདོན་ལ་སོགས་པ་ཀུན།། 
སེམས་ལས་ཀུན་དུ་བྱུང་བའི་རླབས།། 
ང་ནི་ཐུགས་འཛིན་རྒྱལ་པོ་སྟེ།། 
དེ་བས་ང་ནི་སྲིད་པའི་གནས།། 
ང་ནི་འདོད་པ་སྟེ།
ཐར་པའི་རང་བཞིན་གྲོང་ཁྱེར་ཆེ།། 
དགོངས་པ་མཐར་ཐུག་ང་ཡིས་བཤད།། 
ང་ནི་སེམས་ཅན་ཀུན་ལ་འདོད།། 
དེ་བས་ང་ནི་འདོད་པར་བཤད།། 
ཐར་པ་ང་སྟེ།
ང་ཉིད་ཐར་ཅིང་སེམས་ཅན་ཀུན།། 
སོ་སོར་ཡང་ནི་གྲོལ་བར་བྱེད།། 
དེ་བས་རང་བྱུང་ང་ཉིད་ནི།། 
ཐར་པར་འཛིན་པའི་རྒྱལ་པོ་ཡིན།། 
ང་ནི་དམྱལ་བ་སྟེ།
ང་ནི་བདག་དང་ཆོས་རྣམས་མིན།། 
ང་ནི་ཆགས་སྡང་ཀུན་དུ་བྲལ།། 
ང་ཡིས་འཆི་མེད་ལམ་བསྟན་པས།། 
ང་ནི་དམྱལ་བའི་དམྱལ་བ་པ།། 
ང་ནི་ཡི་དགས་ཏེ།
མངོན་པར་འདོད་པ་ང་ཡིས་འཐོབ།། 
སེམས་ཅན་སྒོམ་པ་སྨིན་པར་བྱེད།། 
ང་ཡིས་དགའ་བའི་གནས་ཐོབ་པས།། 
ང་ནི་ཡི་དགས་ཡི་དགས་སྐྱེས།། 
དུད་འགྲོ་ང་སྟེ་དུད་འགྲོ་སྐྱེས།། 
འཁོར་བའི་ཆུ་བོ་བརྒལ་དཀའ་བས།། 
སེམས་ཅན་དག་ནི་ཐམས་ཅད་གནས།། 
ཇི་ལྟར་མི་ཤེས་རྨོངས་གྱུར་པ།། 
དེ་བཞིན་ང་ཡིས་གྲོལ་བར་བྱེད།། 
གཞན་ཡང་ང་ནི་ཆགས་པ་སྟེ།། 
སེམས་ཅན་གྲོལ་བ་རྗེས་ཆགས་ཕྱིར།། 
སྲིད་པ་གཅོད་བྱེད་ཞེ་སྡང་དང་།། 
གསང་མཛོད་འཛིན་པས་སེར་སྣ་ཅན།། 
སེམས་ཅན་འདོད་པས་འདོད་པ་དང་།། 
སེམས་ཅན་སྨིན་བྱེད་སེམས་ཅན་ང་།། 
གསང་བ་འཛིན་པའི་རྒྱལ་པོ་གང་།། 
དེ་ནི་ང་ཡི་འཇིགས་བྱེད་སྲས།། 
དེས་ན་གསང་བ་ཆེན་པོ་ཡི།། 
ང་ནི་ཆོས་ཀྱི་མཛོད་འཛིན་པ།། 
སངས་རྒྱས་བྱང་ཆུབ་གསང་འཛིན་པོ།། 
དེ་བས་ང་ནི་གསང་བའི་བདག།
ཡང་ན་བྱིན་གྱིས་རློབ་པ་དང་།། 
བསྙེམས་བཅས་སྒེག་པའི་ཞལ་མངའ་བ།། 
ཐ་ནི་དེ་ཡི་སྟེང་སྦྱར་ནས།། 
གང་དུ་གསང་བར་བརྗོད་པའོ།། 
ད་ར་དྷ་རྨ་ད་ར་གསང་།། 
ང་ནི་ལྔ་ལྔ་འཛིན་པ་ཡིན།། 
རྨ་བྱ་ཆེན་པོ་མཛོད་ལྡན་མའི།། 
ང་ནི་གསང་བའི་བདག་པོར་བཤད།། 
རྩ་དང་པགས་པ་ནུ་མར་ལྡན།། 
མཛོད་སོགས་གསུས་པ་འཕྱང་བ་དང་།། 
ཟླ་བའི་སྟེང་ན་གར་བྱེད་པ།། 
དེ་རྣམས་གསང་བའི་རྒྱལ་པོ་ཡིན།། 
ས་ལ་བསྙེམས་པའི་གར་བྱེད་པ།། 
རྡོ་རྗེ་གར་བྱེད་སྐྲ་དཀར་འཇོམས།། 
དྲ་བ་སྤུས་ལེན་གསུས་པ་ཅན།། 
མཛོད་ལྡན་དང་ནི་གོས་འཛིན་མ།། 
ཡི་གེ་ཏ་འདོན་ཟླ་བ་དང་།། 
མཆོག་དང་འཇིགས་བྱེད་བཞིན་ལྡན་མ།། 
སྒྲ་གཅན་རྡོ་རྗེ་རྗེས་མཐུན་སྒྲ།། 
མཆེ་བ་འབྱིན་པ་མྱོས་པས་ཁྱབ།། 
དེ་བཞིན་སྤྱོད་པ་ཡང་དག་ལྡན།། 
ཕྲེང་ལྡན་གཏི་མུག་འཇོམས་བྱེད་མ།། 
སྤྱན་འདྲེན་འདུས་བྱས་ཐམས་ཅད་མ།། 
ཡུན་རིང་གར་གྱི་ཚོགས་ལྡན་མ།། 
རིགས་ཀྱི་གར་ན་སྤྱོད་མ་དང་།། 
འཇིགས་བྱེད་རྣམ་པར་འཇིགས་བྱེད་དང་།། 
གར་གྱི་གནས་བྱེད་ཅེས་བྱ་དང་།། 
གར་བྱེད་རྡོ་རྗེའི་གར་བྱེད་མ།། 
ཕུལ་བྱུང་ཐམས་ཅད་འཐོར་བྱེད་མ།། 
ལྔ་ཕུང་སྐྱབས་དང་འཛིན་བྱེད་པ།། 
རྐང་གདུབ་ཀྱིས་ནི་བདུད་ཀྱི་ཚོགས་འཇོམས་བྱེད།། 
འབྲུག་གི་བདག་པོ་རྐང་གདུབ་ཀྱིས་འདར་བྱེད།། 
རྐང་གདུབ་ཀྱིས་ནི་ཡང་ཡང་བདག་ཆེན་སྐྱེལ།། 
བསྐྱོད་པའི་འདར་འདར་བརྟན་པ་སྐྱེལ་བྱེད་པ།། 
ལག་པ་རྐེད་པ་ཇི་བཞིན་བསྐྱོད་པའོ།། 
གར་གྱི་ཕྱི་རོལ་པས་ཀུན་དུ་སྡུད་བྱེད་མ།། 
རྡོ་རྗེ་ཉི་མ་ས་ཡི་གར།། 
དེ་བཞིན་ན་དི་ཀི་སི་རི།། 
ཟས་ཆེན་གར་མའི་གསང་བ་སྟེ།། 
དེ་བས་ང་ནི་གསང་བའི་བདག།
ཧཱ་ཧཱ་ཧཱ་ཐཱ་པཱ་ཏཱ་པ་ཀཱ་ཏ་ས་ར་མ་ར་ཧཱུཾ།
རྣལ་འབྱོར་ཆེན་པོ་སྤྱན་འདྲེན་མ།། 
གུས་ལྡན་མ་དང་སྤྲུལ་བྱེད་གཞན།། 
འཕྲོག་མ་འཇོམས་བྱེད་གཞུ་མ་དང་།། 
སྙིང་པོ་བདུད་མ་སྒྲ་སྒྲོགས་མ།། 
ཕེག་རྡོབ་འཛིན་དང་དྲག་པོ་དང་།། 
གཞན་ཡང་རྡོ་རྗེ་ལྡན་པར་བཤད།། 
རྟ་སྒྲའི་ཚོགས་ནི་དྲུག་ལྡན་མ།། 
འོད་ཚོགས་ཀྱིས་ནི་མཚན་མོ་འཇོམས་བྱེད་མ།། 
སེང་གེ་ཡི་ནི་ང་རོ་སྒྲ་སྒྲོགས་པ།། 
རྟ་ཡི་སྒྲ་སྒྲོགས་སྒྲ་གཅན་མ་དང་ནི།། 
གཞན་ཡང་གསང་བ་སྟུག་པོས་ཁྲུས་བྱེད་མ།། 
སྣ་ཚོགས་ཧ་ཧ་སྒྲ་ཡིས་འཕྲོག་བདག་མ།། 
སྤྱན་བཟང་ཡངས་མ་གསང་བ་སྟོན་བྱེད་མ།། 
གཞན་ཡང་འབད་པས་དགའ་བ་ཉིད་བྱེད་མ།། 
གཞན་ཡང་སྤྱན་ཡངས་ཨུཏྤལ་གྱིས་བརྒྱན་མ།། 
སྤྲིན་འཇོམས་བྱེད་ཅིང་ས་རྣམས་ཀུན་འཇོམས་མ།། 
སེང་གེའི་བཞིན་རོལ་གོང་ནས་གོ་རིམས་ལྡན།། 
དེ་འདྲའི་འཁོར་ནི་དམ་པ་དང་ལྡན་པ།། 
གཞན་ཡང་གསང་བའི་ཡིད་ལ་ཏཾ་སྒྲོགས་པ།། 
དེ་བཞིན་རིམ་གྱིས་དགེ་ལེགས་ཉིད་བྱེད་མ།། 
ཊུ་ཧཱུཾ་ཊུ་ཧཱུཾ་དྷ་རི་དྷ་ད་རི།
མ་ཧཱ་ཤྲི་རི་ཤ་ཡང་ན་ཤྲི་ཡ་རི་ཀཾ་མ་ཏ་ས་ཏ་ཀཾ།
དེ་ཁོ་ན་ཉིད་ཀྱི་གསང་བ་རྫོགས་སོ།།།། 
དེ་ཡི་དཀྱིལ་འཁོར་ཞུགས་ནས་ནི།། 
འདོད་པའི་ཡོན་ཏན་ལྔ་མཆོག་གིས།། 
རྣལ་འབྱོར་པ་ནི་རོལ་བྱེད་ན།། 
དེས་ནི་དངོས་གྲུབ་ཐོབ་པར་འགྱུར།། 
གསང་བའི་མདོ་ཡི་དབང་བཤད་པའི།། 
སེམས་ཅན་སྤྱོད་པ་ཇི་ལྟ་བུ།། 
ཡང་གསུངས་པ།
འདོད་པའི་ཡོན་ཏན་ལྔ་བཤད་པ།། 
གསང་བ་ཡི་ནི་རབ་སྒྲུབ་པ།། 
དང་པོར་དེ་བཞིན་གཤེགས་པའི་རིགས།། 
སྒྲུབ་པ་ཡི་ནི་རོལ་པར་བྱ།། 
བྷ་ག་ཅི་ཡིན་བརྗོད་པར་བྱ།། 
འཇོམས་པས་བྷ་ག་ཞེས་སུ་བརྗོད།། 
གང་དུ་ཉོན་མོངས་འཇོམས་བྱེད་པ།། 
ཤེས་རབ་ལུས་འཇོམས་ཉོན་མོངས་པ།། 
དེ་བས་ཤེས་རབ་བྷ་གར་བརྗོད།། 
དེ་བས་རྟགས་ནི་ཅི་ཡིན་བརྗོད།། 
རྟགས་ནི་མཚན་མ་ཞེས་བྱར་བཤད།། 
བློ་ལྡན་ཤེས་རབ་རྟགས་ལས་བྱུང་།། 
བྱང་ཆུབ་སེམས་ནི་ཐབས་ཆེན་པོ།། 
དེ་ནི་རྟགས་སུ་རབ་ཏུ་བསྒྲགས།། 
བྷ་གར་ལིང་ག་བཅུག་ནས་སུ།། 
འཁོར་ལོའི་དངོས་གྲུབ་བསྒྲུབ་པར་བྱ།། 
ཏིང་ངེ་འཛིན་དང་གཟུངས་གང་ཡིན།། 
མཁས་པས་སྒོ་གཉིས་གཟུང་བར་བྱ།། 
དེ་ནི་བཅུག་པ་ཞེས་བཤད་དེ།། 
རྡོ་རྗེ་འཛིན་པ་ཆེན་པོར་འགྱུར།། 
དེ་ནས་དགོངས་པས་བཤད་པ་ཡི།། 
བྷ་ག་རུ་ནི་རྫས་བསྒྲུབ་པ།། 
གསང་རྒྱུད་དབང་པོ་ལས་གསུངས་བཞིན།། 
བསྒྲུབ་པ་དག་ནི་ཇི་ལྟར་བྱ།། 
བྷ་གར་གུར་གུམ་ཕྱུང་ནས་ནི།། 
མཚན་མ་ཡང་ནི་གཞུག་པར་བྱ།། 
རྫས་རྣམས་བཟང་པོ་ཐོབ་པར་འགྱུར།། 
རྣམ་པ་བཞི་ཡང་འགྲུབ་པར་འགྱུར།། 
བྷ་ག་པདྨ་ཞེས་བྱར་བརྗོད།། 
མཚན་མ་རྡོ་རྗེ་ཞེས་བཤད་དོ།། 
རྫས་ནི་པདྨའི་སྟེང་བཞག་ནས།། 
རྡོ་རྗེ་སྲུབ་མས་བསྒྲུབ་པར་བྱ།། 
ཤིན་ཏུ་ཆགས་པས་འདོད་ཆགས་ཅན།། 
དེས་ནི་གསང་བ་རབ་བསྒྲུབ་འགྱུར།། 
འདོད་ཆགས་ཆགས་པའི་སྦྱོར་བ་ཡིས།། 
དངོས་གྲུབ་ཆེན་པོ་ཇི་ལྟར་འགྱུར།། 
འདི་ནི་ཆགས་ཅན་རབ་བསྒྲུབ་འགྱུར།། 
བདེན་པ་ཉིད་དུ་ཡང་དག་བཤད།། 
འདོད་ཆགས་བྲལ་བ་གསང་བ་མེད།། 
དེ་ནི་གསང་བ་འགྲུབ་མི་འགྱུར།། 
དད་པའི་དད་པ་ཆེན་པོ་ཡིས།། 
གསང་བའི་སྦྱོར་བ་ལས་བྱུང་ཆགས།། 
བསྒྲུབ་པ་ལ་ནི་འཇུག་འགྱུར་བ།། 
དེ་ཡིས་སྒྲུབ་པ་གདོན་མི་ཟ།། 
ཆགས་དང་བྲལ་བའི་སྡིག་པ་ནི།། 
གང་ཞིག་གསང་ལ་ཆགས་བྲལ་འགྱུར།། 
སངས་རྒྱས་བྱང་ཆུབ་སྤྱོད་བྱེད་པ།། 
སྡིག་ཆེན་ཁ་ན་མ་ཐོ་ཆེ།། 
སངས་རྒྱས་ཀུན་གྱིས་རབ་ཏུ་སྨད།། 
ཆོས་ལ་ཁ་ན་མ་ཐོ་མེད།། 
དེ་ཡིས་གསང་བ་རབ་འགྲུབ་འགྱུར།། 
རྣམ་པ་ཐམས་ཅད་ཉོན་མོངས་ཀུན།། 
འཇོམས་པ་འདོད་ཆགས་མཆོག་ཡིན་ནོ།། 
འདོད་ཆགས་ཞེ་སྡང་སོགས་ཉོན་མོངས།། 
རྟོགས་དང་མཚུངས་པའི་ཆོས་མེད་དོ།། 
སྐྱེ་དགུ་ཀུན་བསད་བསོད་ནམས་ཇི་ལྟ་བུ།། 
ཇི་སྲིད་འཁོར་བར་བཅིངས་བར་དུ།། 
སྲིད་པ་ཟད་པར་མི་འགྱུར་རོ།། 
འཁོར་བའི་བཙོན་ར་འདི་རུ་ནི།། 
སེམས་ཅན་ཀུན་གྱིས་གཞོམ་པར་བྱ།། 
གང་ཞིག་གཞན་གྱི་ནོར་འཕྲོག་པ།། 
དེས་ནི་གསང་བ་རབ་འགྲུབ་འགྱུར།། 
ནོར་ནི་འཁོར་བ་ཞེས་བཤད་དེ།། 
སེམས་ཅན་དེ་རྣམས་ཉོན་མོངས་འགྱུར།། 
གང་ཞིག་གཞན་གྱི་ནོར་འཕྲོག་པ།། 
བྱང་ཆུབ་སེམས་ནི་རབ་འགྲུབ་འགྱུར།། 
བུད་མེད་རྣམས་དང་ལྷན་ཅིག་རྩེ།། 
དེས་ནི་གསང་བ་འགྲུབ་པར་འགྱུར།། 
རང་གི་རིགས་ཀྱི་ལྷ་མོ་གང་།། 
རིག་པའི་ལྷ་མོ་བླ་མེད་དང་།། 
ལྷན་ཅིག་རྣལ་འབྱོར་རོལ་པ་ཡིས།། 
རོལ་པ་ཙམ་གྱིས་འགྲུབ་པར་འགྱུར།། 
གལ་ཏེ་རིགས་ནི་འགྲུབ་འདོད་ན།། 
བརྫུན་པའི་ཚིག་ཀྱང་སྨྲ་བར་བྱ།། 
ཆོས་ཀུན་དངོས་པོ་མེད་པ་སྟེ།། 
བརྗོད་མིན་ཚིག་གི་སྤྱོད་ཡུལ་མིན།། 
མེད་པ་གང་ཡིན་བརྫུན་ཚིག་ལྡན།། 
རིག་པའི་བཟླས་པ་བདེན་པ་ཡིན།། 
གལ་ཏེ་དངོས་གྲུབ་མཆོག་ནི་བསྒྲུབ་འདོད་ན།། 
སེམས་ཅན་གསད་བྱ་དེ་བཞིན་བཟའ་བར་བྱ།། 
སེམས་ཅན་ཆགས་པ་ཞེས་བཤད་དེ།། 
མིང་དང་གཟུགས་ལ་ཀུན་དུ་ཆགས།། 
བཀུག་ནས་ཟོས་པར་གྱུར་ན་ནི།། 
བསོད་ནམས་ཆེན་པོ་ཐོབ་པར་འགྱུར།། 
འཁོར་བ་སྤངས་ཀྱང་ཆོས་མིན་འགྱུར་བ་ནི།། 
འཁོར་བ་སྤོང་བ་གང་ཡིན་པ།། 
སེམས་ཅན་དོན་ལ་རྒྱབ་ཕྱོགས་འགྱུར།། 
བློ་ལྡན་ཐེག་པ་དམན་དགའ་བ།། 
དེ་ནི་རྟག་ཏུ་ཉེས་ལྡན་ཡིན།། 
མྱ་ངན་འདས་ལ་མངོན་དགའ་ན།། 
སེམས་ཅན་དོན་ལ་ཕྱིར་ཕྱོགས་འགྱུར།། 
བློ་ལྡན་ཐེག་པ་དམན་དགའ་བ།། 
དེ་ནི་རྟག་ཏུ་ཉེས་ལྡན་ཡིན།། 
སེར་སྣ་ཅན་ནི་དེ་ཡི་རིགས་བསྒྲུབ་འགྱུར།། 
ཚུལ་ཁྲིམས་རྣམ་པར་དག་འགྱུར་ཞིང་།། 
སྲོག་གི་ཕྱིར་ཡང་གཏོང་མི་བྱེད།། 
རིག་པའི་བརྟུལ་ཞུགས་ལྡན་འགྱུར་བ།། 
དེས་ནི་གསང་བ་རབ་བསྒྲུབ་འགྱུར།། 
དྲག་དང་ལྡན་པའི་སེམས་ལྡན་པ།། 
དེས་ནི་འགྲུབ་པར་འགྱུར་བར་འདོད།། 
སྡུག་བསྔལ་ཐམས་ཅད་གཅོད་པའི་ཕྱིར།། 
རྟག་ཏུ་དྲག་པོ་ཉིད་དུ་འགྱུར།། 
སྡིག་པ་སྡང་བ་རྣམས་སྤོང་ན།། 
དེས་ནི་གསང་བ་རབ་འགྲུབ་འགྱུར།། 
ཆོས་མིན་སྤྱོད་པ་རྣལ་འབྱོར་མཆོག་གྲུབ་ཡིན།། 
གཟུང་དང་འཛིན་པ་ཆོས་ཤེས་པ།། 
གང་ཚེ་སྤོང་བར་གྱུར་པ་ནི།། 
རྟག་ཏུ་ཆོས་མཆོག་སྤྱོད་པ་སྟེ།། 
དེས་ནི་གསང་བ་རབ་འགྲུབ་འགྱུར།། 
སྲིད་གསུམ་མངོན་པར་ཆགས་པས་རྣལ་འབྱོར་བསྒྲུབ།། 
སྲིད་གསུམ་ལ་ནི་ཆགས་པར་འགྱུར།། 
སེམས་ཙམ་དུ་ནི་རྟོགས་པའི་ཕྱིར།། 
དེ་ནི་རྣལ་འབྱོར་བསྒྲུབ་པ་ཡིན།། 
རྟག་ཏུ་འདོད་པའི་འདོད་ཆགས་རྒྱལ་འགྱུར་གང་།། 
གསང་བ་ཆེན་པོར་བརྟན་པར་བསྒྲུབ་པ་ཡིན།། 
འདོད་པར་བྱ་བ་འདོད་པ་སྟེ།། 
འདོད་པའི་འདོད་ཆགས་ཞེས་བཤད་དོ།། 
རབ་ཏུ་དགའ་ལ་ཆགས་པ་སྟེ།། 
བློ་ལྡན་བློ་གྲོས་དེ་ལ་ཆགས།། 
གཅི་བ་ཁྱོར་བ་གང་འཐུངས་ན།། 
བཤང་བ་ཅུང་ཟད་བཟའ་བར་བྱ།། 
ཐམས་ཅད་དག་པའི་བརྟུལ་ཞུགས་ཀྱིས།། 
མྱུར་དུ་དངོས་གྲུབ་མཆོག་ཐོབ་འགྱུར།། 
གཅི་བ་རྡོ་རྗེ་ཞེས་བཤད་དེ།། 
བཤང་བ་པདྨ་ཡང་དག་ལྡན།། 
དགའ་བའི་ཆོས་ལ་རེག་པས་ནི།། 
དེ་ནས་ཐར་པའི་གྲོང་ཁྱེར་འགྲོ།། 
རྣལ་འབྱོར་ཆེན་པོ་བྷ་ག་འཐུངས།། 
རྣལ་འབྱོར་རབ་ཏུ་བསྒྲུབ་པར་འགྱུར།། 
སངས་རྒྱས་ཀུན་གྱི་ཡེ་ཤེས་གང་།། 
བྷ་ག་ཡི་ནི་སྒྲ་རུ་བསྒྲགས།། 
གང་ཞིག་བདུད་རྩི་བཏུང་བ་བཏུང་།། 
རྡོ་རྗེ་འཆང་དང་འདྲ་བར་འགྱུར།། 
བུད་མེད་སྡུག་དང་ལྷན་ཅིག་ཏུ།། 
དཀྱིལ་འཁོར་ཆེན་པོ་བརྟག་པར་བྱ།། 
རིགས་ཀྱི་ལྷ་མོ་རྣལ་འབྱོར་བྱུང་།། 
རིག་པ་སྡུག་པ་ཉིད་ཡིན་ཏེ།། 
དཀྱིལ་འཁོར་གསང་བ་བརྟག་བྱས་ན།། 
སྐད་ཅིག་དེ་ལ་རང་འགྲུབ་འགྱུར།། 
ཁྲོ་ཞིང་གཏུམ་ལ་དྲག་པོ་སྟེ།། 
རྡོ་རྗེ་ཡི་ནི་རིགས་སུ་འགྱུར།། 
གང་ཞིག་སྡུག་བསྔལ་རྣམས་ལ་ཁྲོ།། 
འཁོར་བའི་སྦྱོར་འབྱུང་ལས་སྡང་བ།། 
རྡོ་རྗེ་རྣལ་འབྱོར་ཕུན་ཚོགས་འགྱུར།། 
རིགས་ནི་ཉམས་པར་འགྱུར་བ་ཡིན།། 
དགེ་བ་ཐམས་ཅད་སྤངས་ནས་ནི།། 
ཆོས་མིན་པ་ནི་ཡང་དག་སྤྱད།། 
བྱ་མིན་བྱེད་པའི་རྣལ་འབྱོར་པས།། 
ལས་ཀྱི་དཀྱིལ་འཁོར་འགྲུབ་པར་འགྱུར།། 
རྣམ་པར་རྟོག་པ་ཀུན་སྤངས་ནས།། 
དགེ་བ་ལ་ནི་རབ་ཏུ་འཇུག།
ཆོས་ལ་ལྟ་བར་གྱུར་པ་ཉིད།། 
ཆོས་མིན་ཀུན་ཏུ་སྤྱོད་མི་བྱ།། 
བྱ་མིན་གང་ཞིག་དངོས་མེད་དེ།། 
དེ་ཉིད་བརྟན་པར་བྱེད་པར་འགྱུར།། 
རྣལ་འབྱོར་ཆེན་པོ་དེ་ལྟ་བུས།། 
རྟོག་པ་ཆེན་པོས་རབ་འགྲུབ་འགྱུར།། 
རྟོག་པ་ཐམས་ཅད་བསྡུས་པའི་དྲུག་པ་གསང་བའི་ཚོགས་ཆེན་པོའི་མཆོག་ཏུ་གསང་བ་རྟོགས་པའི་རྒྱལ་པོ་ཆེན་པོ་ཤིན་ཏུ་གསང་བའི་རྣལ་འབྱོར་རྡོ་རྗེ་རྩེ་མོ་ལས་རྒྱུད་ཀྱི་རྒྱལ་པོ་ཆེན་པོའི་དགོངས་པ་རྣམ་པར་འགྲེལ་པ་ཞེས་བྱ་བ་རྣམ་པར་བཤད་པ་གསུམ་པ་རྫོགས་སོ།།།། 
རྟོག་པ་ཐམས་ཅད་བསྡུས་པའི་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བ་ལས་དེ་བཞིན་གཤེགས་པ་ཐམས་ཅད་ཀྱི་ཆོས་མཆོག།
གསང་བའི་ཆོས་ཀྱི་གནས་མཆོག་ཏུ་གསང་བ་ཡང་རྫོགས་སོ།།།། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
དུས་གསུམ་གཤེགས་པ་སྲས་བཅས་ལ།། 
ཡང་དང་ཡང་དུ་ཕྱག་འཚལ་ནས།། 
མཆོག་ཏུ་རྨད་བྱུང་རིག་པའི་རྒྱུད།། 
མདོར་བསྡུས་ནས་ནི་བཤད་པར་བྱ།། 
ཧཱུཾ་ཨ་ཛ་ཀར།
དྷ་ར་ཧོ།
དྷ་ར་ས།
ཨོཾ་ཨ་དྲ་ན་ཧ་ཧ་ཧེ་ཝར།
དྷི་དྷ་དྷ།
དྷཱི་ངྷཱར་ཎི།
མ་ཧེ་ཏོ་རཾ་ཀ་ཀྲ་ཎཾ།
ཀ་བ་ཙེ་ཧཱུཾ་བཾ།
དེ་ལ་གསང་བ་མཆོག་ཏུ་གསང་།། 
ཡེ་ཤེས་དམ་པའི་རང་བཞིན་ཆེ།། 
རྒྱལ་པོ་གསང་བའི་མདོ་དབང་པོ།། 
ཐེག་པ་ཆེན་པོ་ཀུན་དུ་བསྡུས།། 
རིགས་འབྱུང་བློ་ལྡན་ཆེན་པོ་དང་།། 
སངས་རྒྱས་ཐམས་ཅད་འབྱུང་བ་དང་།། 
རྡོ་རྗེ་ཀུན་དབང་ཆོ་ག་ནི།། 
ཤིན་ཏུ་རྨད་བྱུང་རབ་བཤད་བྱ།། 
ངོ་བོ་ཉིད་ཀྱི་སྐུ་རུ་ནི།། 
སངས་རྒྱས་རྡོ་རྗེ་ཅན་ཀུན་འབྱུང་།། 
རྨད་བྱུང་ཆོས་ཀྱི་རྒྱུད་ཆེན་པོ།། 
ཐར་བ་མཆོག་ཏུ་བསྟན་པ་སྟེ།། 
ཐུབ་པའི་དབང་ཕྱུག་རྣམ་སྣང་མཛད།། 
ཐུགས་ཀ་ནས་ནི་རྒྱུད་འདི་བྱུང་།། 
ཀུན་དུ་བཟང་པོ་རྡོ་རྗེའི་བདག།
ཕྱག་ན་རྡོ་རྗེ་འོད་པོ་ཆེ།། 
རྡོ་རྗེ་སེམས་དཔའ་སེམས་དཔའ་ཆེ།། 
དོན་ཡོད་དབང་ཕྱུག་དམ་པ་སྟེ།། 
ཐེག་པ་ཆེན་པོ་བྱང་ཆུབ་སེམས།། 
བདེན་པ་དམ་ཚིག་ཅེས་བྱ་བ།། 
ཐུབ་པ་ཆེན་པོ་ཆོས་ཕུང་པོ།། 
སྟོང་ཕྲག་དག་ནི་གྲངས་མེད་གསུངས།། 
རྡོ་རྗེ་སེམས་དཔའ་མཆོག་ཆེན་གྱིས།། 
ཆོས་ཀྱི་མངོན་པར་རྟོགས་པ་བཤད།། 
སོ་སོར་རྟོགས་པའི་མངོན་རྟོགས་དང་།། 
དེ་བཞིན་མངོན་པར་བྱང་ཆུབ་དང་།། 
དཔེ་བྱད་མཆོག་ནི་མངོན་དུ་བྱུང་།། 
དེ་བཞིན་ཡེ་ཤེས་ཐོབ་པ་ཉིད།། 
ཡེ་ཤེས་ཆེན་པོའི་ཆོས་འདི་ནི།། 
སངས་རྒྱས་ཀྱི་ནི་མངོན་རྟོགས་བཤད།། 
ཐེག་པ་ཆེན་པོའི་མངོན་རྟོགས་ཡིན།། 
ཤིན་ཏུ་གསང་བའི་ཚུལ་ཆེན་པོ།། 
རང་སེམས་སོ་སོར་རྟོགས་པ་ནི།། 
བྱང་ཆུབ་སེམས་དཔའི་ཚུལ་ཆེན་པོ།། 
ཕ་རོལ་ཕྱིན་དྲུག་སྤྱོད་པ་མཆོག།
ཐེག་པ་ཆེན་པོ་མངོན་པར་བསྡུས།། 
མཐར་ཐུག་ས་སྟེ་ས་ཆེན་པོ།། 
སངས་རྒྱས་ས་ནི་བླ་ན་མེད།། 
ཐེག་པ་ཆེན་པོ་མངོན་པར་རྟོགས།། 
ཡེ་ཤེས་ཐོབ་པར་རྟོགས་བྱེད་པ།། 
སྤྱོད་པ་བཅུ་ཡི་བྱང་ཆུབ་ཆེ།། 
ཕ་རོལ་ཕྱིན་པ་དམ་པ་བཅུ།། 
ས་བཅུ་ཀུན་དུ་རྟོགས་པ་སྟེ།། 
ཐེག་པ་ཆེན་པོ་མངོན་པར་བསྡུས།། 
བྱང་ཆུབ་ཆེན་པོ་རྒྱ་ཆེ་བ།། 
རྣམ་པ་ཐམས་ཅད་མཁྱེན་པའི་མཆོག།
ཀུན་མཁྱེན་ཡེ་ཤེས་རྫོགས་བྱང་ཆུབ།། 
ཐེག་པ་ཆེན་པོ་མངོན་པར་བསྡུས།། 
མངོན་པར་བྱང་ཆུབ་རྣམ་པ་ལྔ།། 
སངས་རྒྱས་ཡེ་ཤེས་བླ་ན་མེད།། 
ཐེག་པ་ཆེན་པོ་ཆོས་ཀྱི་མཆོག།
དེ་བཞིན་གཤེགས་པ་ཀུན་གྱི་གསང་།། 
ཆོས་ཀྱི་གནས་ནི་ཡོངས་སུ་གྱུར།། 
སངས་རྒྱས་ཆོས་དང་ཚོགས་ཀྱི་མཆོག།
ཚོགས་ཀྱི་དཀྱིལ་འཁོར་ཤིན་ཏུ་དག།
མཁའ་མཉམ་དང་ནི་མཚུངས་པ་ཡིན།། 
གནས་ངན་ལེན་ནི་ཀུན་ལས་གྲོལ།། 
རྣམ་པར་རྟོག་པ་ཀུན་ལས་གྲོལ།། 
ཉོན་མོངས་དྲི་མ་ཀུན་དག་པ།། 
དང་པོར་ཟླ་བ་བཞིན་དུ་མཐོང་།། 
ཐུགས་རྗེའི་བརྩེ་བ་ཡང་དག་བྱུང་།། 
སེམས་ཅན་ཡོངས་སུ་འཛིན་པར་བྱེད།། 
བྱང་ཆུབ་སེམས་ནི་དག་པ་ཆེ།། 
སངས་རྒྱས་ཞིང་ནི་གོས་པ་མེད།། 
དགེ་བའི་ཆོས་ཀྱིས་ཀུན་དུ་གང་།། 
ཉོན་མོངས་ཐམས་ཅད་ངེས་པར་འཇོམས།། 
ཟླ་ཆེན་གང་བའི་དབུས་སུ་ནི།། 
བྱང་ཆུབ་ཟླ་བ་གཉིས་པ་སྟེ།། 
བསྐལ་པ་གྲངས་མེད་གསུམ་བྱང་ཆུབ།། 
ཡང་དག་བླངས་ལས་བྱུང་བ་ཉིད།། 
དམ་པའི་ཆོས་མཆོག་གྲངས་མེད་པ།། 
སྦྱིན་པའི་སྤྱོད་པ་མཆོག་དང་ལྡན།། 
ས་དང་ས་རུ་རྟོགས་བྱེད་པ།། 
ཡེ་ཤེས་དག་པ་ཟག་པ་མེད།། 
ཟླ་བའི་དཀྱིལ་འཁོར་དབུས་སུ་ནི།། 
དེ་ནི་རྡོ་རྗེ་ཤིན་ཏུ་བརྟན།། 
སངས་རྒྱས་ཀུན་གྱི་སྐུ་གང་ཡིན།། 
སྣང་བ་མེད་ཅིང་གནས་མེད་པ།། 
མ་སྐྱེས་མ་བྱས་དག་པ་སྟེ།། 
སྐྱེས་དང་འཇིག་པ་རྣམ་པར་སྤངས།། 
མི་ཚིག་མི་ཆོད་མི་ཕྱེད་པ།། 
ལྷག་མ་མེད་པའི་ཆོས་ཀྱི་སྐུ།། 
རྡོ་རྗེའི་བདག་ཉིད་ཡང་དག་བྱུང་།། 
རྡོ་རྗེའི་སྐུ་ནི་བླ་ན་མེད།། 
སྐུ་དང་གསང་བ་དེ་བཞིན་སྤྱོད།། 
སྤྱོད་ཡུལ་ཀུན་དུ་རྟོགས་པ་དང་།། 
ལྔ་པོ་དེ་དག་ཀུན་ཐུན་མོང་།། 
སངས་རྒྱས་ཀུན་གྱི་བདག་ཉིད་ཅན།། 
མངོན་པར་བྱང་ཆུབ་རྣམ་པ་ལྔ།། 
ཆོས་ཀྱི་ཡེ་ཤེས་བླ་ན་མེད།། 
ལྔ་པོ་དེ་དག་གསང་ཞེས་བྱ།། 
སྙིང་པོར་ཡང་ནི་དེ་དག་གསུངས།། 
གང་ཕྱིར་དོན་ཀུན་གྲུབ་པའི་ཕྱིར།། 
སྔོན་ནི་དོན་ཀུན་གྲུབ་པར་བྱེད།། 
བཅོམ་ལྡན་ཀུན་དུ་བཟང་པོ་དང་།། 
རྡོ་རྗེའི་ལས་ནི་བླ་ན་མེད།། 
རྡོ་རྗེའི་དབྱིངས་ནི་བརྟན་པའི་བདག།
རྣམ་པར་སྣང་མཛད་བླ་ན་མེད།། 
དེ་དག་གསང་བའི་མཚན་ཡིན་ཏེ།། 
རྣལ་འབྱོར་གྱི་ནི་གནས་སྐབས་ཐོབ།། 
དེ་ནས་སྙིང་པོ་ནི།
ཨོཾ་ཙིཏྟ་པྲ་ཏི་བོ་དྷཾ་ཀ་རོ་མི།
ཨོཾ་བོ་དྷི་ཙིཏྟ་ཨུཏ་པཱ་ད་ཡཱ་མི།
ཨོཾ་ཏིཥྛ་བཛྲ་ཨོཾ་བཛྲ་ཨཱཏྨ་ཀོ་ཧཾ།
ཨོཾ་ཡ་ཐཱ་སརྦ་ཏ་ཐཱ་ག་ཏཱ་སྟ་ཐཱ་ཨ་ཧཾ།
དེ་ནས་སངས་རྒྱས་ཐམས་ཅད་ཉིད།། 
ཐུབ་པ་ཡི་ནི་ཐུགས་ཀར་བཞུགས།། 
དེ་བཞིན་གཤེགས་པ་ཀུན་གྱི་གསུང་།། 
རྡོ་རྗེའི་རིག་པ་འདི་བརྗོད་དོ།། 
ཨོཾ་སརྦ་ཏ་ཐཱ་ག་ཏ་ཨ་བྷི་སཾ་བོ་དྷི་དྲྀ་ཌྷ་བཛྲ་ཏིཥྛ།
སངས་རྒྱས་གྲགས་ཆེན་ཐམས་ཅད་ཀྱིས།། 
རིག་པ་འདི་ནི་བརྗོད་པས་ན།། 
རྣམ་པར་སྣང་མཛད་ཐུབ་ཆེན་པོ།། 
དེ་ཉིད་ཡེ་ཤེས་མངོན་སངས་རྒྱས།། 
དེ་ནས་སངས་རྒྱས་ཐམས་ཅད་ནི།། 
ཉིད་ཀྱི་ཐུགས་ལས་བྱུང་བར་གྱུར།། 
ཆོས་བཞིའི་རྣལ་འབྱོར་ཆེན་པོ་ནི།། 
བྱིན་ནས་ལྷ་མོ་དབང་བསྐུར་འགྱུར།། 
སེམས་ཅན་ཀུན་དོན་ཡང་དག་ལྡན།། 
བསམ་པ་ཐམས་ཅད་ཡོངས་རྫོགས་བྱེད།། 
མཁའ་མཚུངས་བརྗོད་ལས་ཡང་དག་བྱུང་།། 
རིན་ཆེན་ཆེན་པོས་དབང་བསྐུར་འགྱུར།། 
སངས་རྒྱས་ཀུན་གྱི་ཡེ་ཤེས་གང་།། 
ཤེས་རབ་ཕ་རོལ་ཕྱིན་པའི་ཚུལ།། 
རྣམ་ཀུན་མཁྱེན་ཉིད་ཡེ་ཤེས་ཆེ།། 
འཇིག་རྟེན་དབང་ཕྱུག་ཆེན་པོ་བྱིན།། 
བྱ་བ་ཀུན་ལ་དོན་ཡོད་པ།། 
དགའ་ལྡན་ལ་སོགས་རྣམ་པར་འཕྲུལ།། 
གདུལ་བར་བྱ་བ་ཐབས་ཀྱི་ལས།། 
སངས་རྒྱས་ཀུན་གྱི་བྱིན་གྱིས་བརླབས།། 
སངས་རྒྱས་ཀུན་གྱི་གསང་བ་གང་།། 
བྱང་ཆུབ་སེམས་ནི་ཚུལ་ཆེན་པོ།། 
ཉོན་མོངས་ཀུན་ལས་རྣམ་པར་གྲོལ།། 
སངས་རྒྱས་གཙོ་བོ་ཆེན་པོས་བྱིན།། 
དབང་བསྐུར་ཙམ་གྱི་མོད་ལ་ནི།། 
གསང་བའི་མིང་ནི་ཡང་དག་བྱུང་།། 
སངས་རྒྱས་ཀུན་བདག་རྒྱལ་པོ་སྟེ།། 
ཀུན་མཆོག་དབང་བསྐུར་དམ་པའོ།། 
དེ་ནས་སྙིང་པོ་ནི།
ཨོཾ་སརྦ་ཏ་ཐཱ་ག་ཏ་ཨེ་ཤྭ་ཛྱ་ཨ་བྷི་ཥེ་ཀ་ཧཱུཾ།
དེ་ནས་སངས་རྒྱས་རྒྱལ་པོ་ཆེ།། 
ཆོས་ནི་མངོན་སུམ་གྱུར་མཛད་པ།། 
སྟུག་པོའི་གནས་ནས་གཤེགས་ནས་ནི།། 
སངས་རྒྱས་ལྷན་ཅིག་སྣ་ཚོགས་ཆེ།། 
རྣལ་འབྱོར་དང་བཅས་བདག་ཉིད་ཆེ།། 
རྡོ་རྗེའི་དབང་པོའི་གནས་སུ་གཤེགས།། 
དེ་ནས་ངོ་བོ་ཉིད་སྐུ་ལས།། 
སླར་ཡང་བྱུང་བ་སྤྲོས་པར་འགྱུར།། 
སངས་རྒྱས་རྣལ་འབྱོར་ལས་ཆེན་པོ།། 
ཅི་བཞིན་སྔོན་གྱི་རྗེས་འབྲངས་ནས།། 
རྡོ་རྗེའི་དབུས་སུ་བཞུགས་པར་གྱུར།། 
སྔོན་གྱི་སངས་རྒྱས་མཛད་པ་བཞིན།། 
སངས་རྒྱས་ཀྱི་ནི་མཛད་པ་བསྟན།། 
གསང་བ་རོལ་པའི་འཁོར་ལོ་རུ།། 
སྐུ་ནི་ལོངས་སྤྱོད་རྫོགས་པའི་མཆོག།
སངས་རྒྱས་ཐམས་ཅད་བདག་ཉིད་ཆེ།། 
སྣ་ཚོགས་རྣལ་འབྱོར་བདག་ཉིད་ཆེ།། 
འཁོར་ལོ་ཐམས་ཅད་བཞུགས་པར་འགྱུར།། 
ཕྱོགས་དང་ཕྱོགས་མཚམས་ཐམས་ཅད་དུ།། 
ཅི་བཞིན་སྔོན་གྱི་རྗེས་འབྲངས་ནས།། 
སངས་རྒྱས་རོལ་པ་ཡང་དག་ལྡན།། 
སངས་རྒྱས་སྟོན་པ་བཞུགས་པར་འགྱུར།། 
དུས་གསུམ་ཡེ་ཤེས་རྗེས་མཐུན་ནི།། 
སངས་རྒྱས་ཀྱི་ནི་རྣལ་འབྱོར་བརྗོད།། 
ཧཱུཾ་བཛྲ་ས་ཏྭ།
ཨོཾ་བཛྲ་རཏྣ་ཧྲཱིཿ།
བཛྲ་དྷརྨ།
ཨཿ་བཛྲ་ཀརྨ།
བསྐལ་པ་གྲངས་མེད་གསུམ་སྔོན་དུ།། 
བཅོམ་ལྡན་བྱང་ཆུབ་མཛད་པ་གང་།། 
རྣལ་འབྱོར་སེམས་དཔའ་བཞིར་བཅས་པའི།། 
རྡོ་རྗེའི་དཀྱིལ་འཁོར་སྣང་བར་བགྱི།། 
བྱང་ཆུབ་ཆེན་པོ་ཆོས་ཀྱི་མཆོག།
བྱང་ཆུབ་སེམས་ནི་ཚུལ་ཆེན་པོ།། 
རྡོ་རྗེ་སེམས་དཔའི་རང་བཞིན་བགྱི།། 
ཟླ་བ་ཡི་ནི་དཀྱིལ་འཁོར་སྣང་།། 
ཕ་རོལ་ཕྱིན་པ་སྤྱད་པ་ནི།། 
སྔོན་དུ་བཅོམ་ལྡན་སྤྱད་པ་གང་།། 
རྡོ་རྗེ་རིན་ཆེན་སྦྱོར་བ་ཡིས།། 
ཟླ་བ་ཡི་ནི་དཀྱིལ་འཁོར་སྣང་།། 
ཐེག་པ་ཆེན་པོ་མངོན་པར་རྟོགས།། 
ཆོས་ཀྱི་མཆོག་ནི་རབ་རྟོགས་པ།། 
རྡོ་རྗེ་ཆོས་ཀྱི་སྦྱོར་བ་ཡིས།། 
ཟླ་བ་ཡི་ནི་དཀྱིལ་འཁོར་སྣང་།། 
སེམས་ཅན་སྨིན་ཅིང་གྲོལ་བར་བྱེད།། 
སངས་རྒྱས་མཛད་པ་རབ་ཏུ་འཇུག།
བརྩོན་འགྲུས་དང་ལྡན་ལས་ཆེན་པོ།། 
ཟླ་བ་ཡི་ནི་དཀྱིལ་འཁོར་སྣང་།། 
བྱང་ཆུབ་སེམས་ནི་གསང་ཆེན་པོ།། 
བསོད་ནམས་ཚོགས་དང་ཤེས་རབ་དང་།། 
བྱང་ཆུབ་སྤྱོད་པ་རབ་སྦྱོར་བ།། 
རྒྱལ་པོ་བཞི་ནི་རབ་ཏུ་འབྱུང་།། 
གོ་ཆའི་སྦྱོར་བ་གང་ཡིན་དང་།། 
སྤྱོད་པ་དེ་བཞིན་མངོན་རྟོགས་ཏེ།། 
རྫོགས་པའི་སངས་རྒྱས་བྱང་ཆུབ་ཆེ།། 
རྒྱལ་པོ་བཞི་ནི་རྣམ་པར་བྱུང་།། 
བྱང་ཆུབ་སྙིང་པོ་མངོན་རྟོགས་དང་།། 
སངས་རྒྱས་ཀུན་གྱི་དབང་བསྐུར་དང་།། 
ཆོས་ཀྱི་འཁོར་ལོས་བརྟུལ་བ་དང་།། 
རྒྱལ་པོ་བཞི་ནི་རྣམ་པར་བྱུང་།། 
ཆོས་མཆོག་མངོན་པར་རྟོགས་པ་དང་།། 
ཏིང་ངེ་འཛིན་སྒོ་གཟུངས་དང་ནི།། 
སངས་རྒྱས་ཐམས་ཅད་ཐབས་ཆེན་པོ།། 
རྒྱལ་པོ་བཞི་ནི་རྣམ་པར་བྱུང་།། 
རྒྱལ་ཆེན་རྫོགས་པའི་བྱང་ཆུབ་དང་།། 
དེ་བཞིན་ཆོས་ནི་མངོན་རྟོགས་དང་།། 
ཆོས་མཆོག་བྱང་ཆུབ་ཆེན་པོ་དང་།། 
རྣམ་པ་བཞི་ནི་ཡོངས་སུ་བྱུང་།། 
མགོན་པོ་ཐུགས་ཀ་ནས་སྤྲོས་ནས།། 
རྒྱལ་པོ་བཞི་ནི་རྣམ་པར་བྱུང་།། 
ཕྱོགས་རྣམས་ཐམས་ཅད་ཀུན་ནས་ནི།། 
ས་ནི་ཐམས་ཅད་གཡོས་བྱས་ནས།། 
ཕྱོགས་རྣམས་ཐམས་ཅད་ཀུན་ནས་ནི།། 
འོད་ཀྱི་སྣང་བས་གསལ་བར་བྱས།། 
མགོན་ཆེན་སངས་རྒྱས་ཐམས་ཅད་ཀྱིས།། 
ཆེད་དུ་བརྗོད་པ་ཆེད་བརྗོད་དོ།། 
ཨེ་མའོ་གསང་བའི་ཆོས་ཆེན་པོ།། 
ཨེ་མའོ་ཡེ་ཤེས་བླ་ན་མེད།། 
ཨེ་མའོ་རོལ་པའི་འཁོར་ལོའོ།། 
ཨེ་མའོ་སངས་རྒྱས་རྨད་བྱུང་ཆེ།། 
ཨེ་མའོ་སངས་རྒྱས་ཐབས་ཆེན་པོ།། 
ཨེ་མའོ་ངོ་མཚར་ལྡན་པ་ཉིད།། 
མི་སྣང་རང་བཞིན་ཆོས་རྣམས་ནི།། 
འདི་ནི་སྣང་བ་བཅས་པར་དམིགས།། 
རྒྱལ་པོ་རྣལ་འབྱོར་ཆེ་དེ་རྣམས།། 
ཕྱོགས་རྣམས་ཀུན་དུ་གསལ་བྱེད་ཅིང་།། 
ཆོས་ཀྱི་སྐུ་ཡི་ཏིང་འཛིན་བརྙེས།། 
ནམ་མཁའ་དང་མཚུངས་རྨད་བྱུང་བ།། 
གང་ཞིག་ཤར་གྱི་ཕྱོགས་ཆ་རུ།། 
སངས་རྒྱས་གྲགས་པ་ཆེན་པོ་ཀུན།། 
རྡོ་རྗེ་སེམས་དཔའ་རྒྱལ་པོ་ཆེ།། 
ཆོས་ཀྱི་དབྱིངས་སུ་ཡང་དག་སྤྲོས།། 
ཆོས་ཀྱི་སྐུ་རུ་སྤྲོས་ནས་ནི།། 
ཆོས་ཀྱི་དབྱིངས་ནི་སྟུག་པོར་འགྱུར།། 
གང་ཕྱིར་ཤར་དུ་ཡང་དག་བྱུང་།། 
མི་བསྐྱོད་པ་ནི་བདག་ཉིད་བྱས།། 
ལྷོ་རུ་རྡོ་རྗེ་རིན་ཆེན་ཏེ།། 
ནུབ་ཏུ་རྡོ་རྗེ་ཆོས་ཡིན་ནོ།། 
བྱང་དུ་རྡོ་རྗེ་ལས་ཉིད་དེ།། 
ཆོས་ཀྱི་སྐུ་རུ་ལྡན་པར་འགྱུར།། 
མ་ལུས་མཆོག་ཏུ་བསྟན་པ་ཡི།། 
སངས་རྒྱས་ཐམས་ཅད་ཕྱོགས་བཞི་རུ།། 
མི་བསྐྱོད་རྡོ་རྗེ་རིན་ཆེན་དབང་།། 
དོན་ཡོད་གྲུབ་པ་བླ་ན་མེད།། 
རྒྱལ་པོ་བཞི་ནི་ཕྱོགས་བཞི་རུ།། 
རྡོ་རྗེའི་སྟེང་དུ་བཞུགས་པར་འགྱུར།། 
ཕྱོགས་དང་ཕྱོགས་མཚམས་བཞི་དག་ཏུ།། 
མཉམ་པར་དམིགས་ནས་བཞུགས་པར་གྱུར།། 
རྡོ་རྗེ་རྣལ་འབྱོར་རྒྱལ་པོ་ཆེ།། 
སངས་རྒྱས་ཐམས་ཅད་ཡང་དག་བསྡུས།། 
ཆོས་དབྱིངས་བརྟན་པའི་ངོ་བོ་ཉིད།། 
གསང་བ་ཀུན་དུ་ཁྱབ་པར་བསྡུས།། 
དབུས་སུ་མགོན་པོ་རྣམ་སྣང་མཛད།། 
སངས་རྒྱས་ཐམས་ཅད་དབང་བསྐུར་བ།། 
ཕྱོགས་དང་མཚམས་ཀྱི་སངས་རྒྱས་ཀུན།། 
བརྟན་པར་མཛད་ནས་རབ་ཏུ་བཞུགས།། 
གདུག་པ་ཀུན་གྱི་དབང་ཕྱུག་རྒྱལ།། 
ཐུབ་པའི་སྐྱེས་མཆོག་མི་བསྐྱོད་པ།། 
སངས་རྒྱས་ཐམས་ཅད་བརྟན་མཛད་ནས།། 
ཤར་གྱི་ཕྱོགས་སུ་ཡང་དག་བཞུགས།། 
དབང་བསྐུར་བ་ནི་རྒྱལ་པོ་ཆེ།། 
ནམ་མཁའ་ཐུབ་པའི་སྐྱེས་མཆོག་ནི།། 
སངས་རྒྱས་ཐམས་ཅད་བརྟན་མཛད་ནས།། 
ལྷོ་ཡི་ཕྱོགས་སུ་བཞུགས་པར་གྱུར།། 
དག་པའི་ཆོས་འཛིན་རྒྱལ་པོ་ཆེ།། 
ཆོས་འཛིན་གཙོ་བོ་ཆེན་པོ་ནི།། 
སངས་རྒྱས་ཐམས་ཅད་བརྟན་མཛད་ནས།། 
ནུབ་ཀྱི་ཕྱོགས་སུ་བཞུགས་པར་གྱུར།། 
སངས་རྒྱས་མཛད་པ་འཛིན་རྒྱལ་པོ།། 
དོན་ཡོད་གྲུབ་པ་བླ་ན་མེད།། 
སངས་རྒྱས་ཐམས་ཅད་བརྟན་མཛད་ནས།། 
བྱང་གི་ཕྱོགས་སུ་བཞུགས་པར་གྱུར།། 
མི་བསྐྱོད་རྡོ་རྗེ་སེམས་དཔའ་སྟེ།། 
མཁའ་སྙིང་རིན་ཆེན་འབྱུང་ལྡན་ཡིན།། 
འཇིག་རྟེན་དབང་ཕྱུག་འོད་དཔག་མེད།། 
རྡོ་རྗེ་ལས་ནི་དོན་ཡོད་གྲུབ།། 
གསང་ཞིང་ཤིན་ཏུ་གསང་བ་མཆོག།
ཆོས་དབྱིངས་བརྟན་པ་གང་ཡིན་པ།། 
དེ་ཉིད་མགོན་པོ་རྣམ་སྣང་མཛད།། 
སངས་རྒྱས་ཀུན་གྱི་བདག་པོར་བཤད།། 
སངས་རྒྱས་ཐམས་ཅད་ཕྱོགས་བཞི་རུ།། 
སྦྱིན་པ་བཞི་ནི་རབ་ཏུ་བཤད།། 
ཕྱོགས་མཚམས་དྲུག་ནི་བརྟན་མཛད་ནས།། 
རྣམ་པར་སྣང་མཛད་ཡང་དག་ལྡན།། 
ཤར་གྱི་སངས་རྒྱས་དབང་ཕྱུག་རྒྱལ།། 
རྡོ་རྗེ་སེམས་དཔའ་འཇིགས་མི་མངའ།། 
ཐུབ་པ་མི་བསྐྱོད་སྣང་བ་དེས།། 
སྙིང་པོ་བཞི་ནི་གསུངས་པར་འགྱུར།། 
ཧཱུཾ་བཛྲ་སཏྭ།
ཛཿ་བཛྲ་རཱ་ཛ།
ཧོ་བཛྲ་རཱ་ག།
སཱ་བཛྲ་སཱ་དྷུ།
དམ་ཚིག་སེམས་དཔའ་ཞེས་བྱ་བ།། 
དེ་བཞིན་རྡོ་རྗེ་སེམས་དཔའ་སོགས།། 
འཇིགས་པ་མི་མངའ་སེམས་དཔའ་བཞི།། 
མགོན་པོ་ཡི་ནི་ཐུགས་ལས་བྱུང་།། 
ཕྱག་ན་རྡོ་རྗེ་བཟང་པོ་མཆོག།
རྡོ་རྗེ་ལྕགས་ཀྱུ་ཆེན་པོ་བསྣམས།། 
རྡོ་རྗེ་ཆགས་པ་བདུད་ཆེན་པོ།། 
རྡོ་རྗེ་ལེགས་པ་རྫུ་འཕྲུལ་ཆེ།། 
རྡོ་རྗེ་རྒྱལ་པོ་བཞི་ཐུབ་པ།། 
ཐུབ་པའི་ཐུགས་ཀ་ནས་བྱུང་བ།། 
གྲངས་བཞི་དང་ནི་ལྡན་པ་དག།
འཁོར་ལོའི་རིམ་གྱིས་བཞུགས་པར་གྱུར།། 
རྡོ་རྗེ་རིན་ཆེན་སྐལ་བ་ཆེ།། 
རིན་ཆེན་འབྱུང་ལྡན་རབ་གྲགས་པ།། 
ལྷ་ཡི་བདག་པོ་སངས་རྒྱས་ཆོས།། 
སྙིང་པོ་བཞི་ནི་གསུངས་པར་འགྱུར།། 
ཨོཾ་བཛྲ་རཏྣ།
ཨོཾ་བཛྲ་ཏེ་ཛཿ།
ཏྲཱཾ་བཛྲ་ཀེ་ཏུ།
ཧཱ་བཛྲ་ཧཱ་ས།
རྡོ་རྗེ་རིན་ཆེན་སྟོབས་པོ་ཆེ།། 
གྲངས་བཞི་དང་ནི་ཡང་དག་ལྡན།། 
རིན་ཆེན་རྒྱལ་པོ་ལས་བྱུང་བ།། 
ཐུབ་པའི་ཐུགས་ཀ་ནས་བྱུང་བ།། 
རྡོ་རྗེ་རིན་ཆེན་རིན་པོ་ཆེ།། 
རྡོ་རྗེ་གཟི་བརྗིད་རྫུ་འཕྲུལ་ཆེ།། 
རྡོ་རྗེ་རྒྱལ་མཚན་ཤིན་ཏུ་མཐོང་།། 
རྡོ་རྗེ་བཞད་པ་རྫུ་འཕྲུལ་ཆེ།། 
དེ་དག་རེ་རེ་ལས་ཀྱང་ནི།། 
རྒྱལ་པོ་གྲངས་མེད་རབ་ཏུ་བྱུང་།། 
གཡས་དང་གཡོན་དང་རྒྱབ་དག་དང་།། 
དཀྱིལ་འཁོར་གྱི་ནི་མདུན་དུ་བཞུགས།། 
དག་པའི་ཆོས་ནི་ཡེ་ཤེས་ཆེ།། 
དེ་བཞིན་གཤེགས་པ་ཚེ་དཔག་མེད།། 
ཤེས་རབ་ཕ་རོལ་ཕྱིན་དག་པས།། 
སྙིང་པོ་བཞི་ནི་གསུངས་པར་འགྱུར།། 
ཧྲཱིཿ་བཛྲ་དྷརྨ།
དྷྲྀཿ་བཛྲ་ཏཱིཀྵྞ།
མཾ་བཛྲ་ཧེ་ཏུ།
རཾ་བཛྲ་བྷཱ་ཥ།
ཆོས་ཀྱི་རྒྱལ་པོ་བཞི་ཡང་ནི།། 
མགོན་པོའི་ཐུགས་ཀ་ནས་བྱུང་བ།། 
སེམས་ཅན་ཀུན་ལ་ཕན་དོན་དུ།། 
འཁོར་ལོ་རིམ་བཞིན་བཞུགས་པར་གྱུར།། 
ཆོས་རྣམས་ཀུན་ལ་དོན་ཡོད་པ།། 
སྤྱོད་པ་ཡི་ནི་སློབ་དཔོན་མཆོག།
དོན་ཡོད་གྲུབ་པ་རྒྱལ་པོ་ཆེས།། 
སྙིང་པོ་བཞི་ནི་གསུངས་པར་འགྱུར།། 
ཀཾ་བཛྲ་ཀརྨ།
ཧཾ་བཛྲ་རཀྵ།
ཧཱུཾ་བཛྲ་ཡཀྵ།
བཾ་བཛྲ་མུཥྚི།
ཀུན་ཀྱང་འཁོར་ལོ་ཡང་དག་ལྡན།། 
ཡེ་ཤེས་དག་པ་མཆོག་གི་རྣམས།། 
སངས་རྒྱས་རྣམ་འཕྲུལ་འཁོར་ལོ་ནི།། 
ཆོས་དང་ལོངས་སྤྱོད་རྫོགས་པའི་མཆོག།
སྔོན་གྱི་བྱང་ཆུབ་སེམས་གང་ནི།། 
རྡོ་རྗེ་སེམས་དཔའ་རྣམ་པར་བྱུང་།། 
བསྡུ་བའི་དངོས་པོ་བཞི་པོ་ནི།། 
རྡོ་རྗེ་རིན་ཆེན་ཉིད་དུ་འགྱུར།། 
ཤེས་རབ་ཕ་རོལ་ཕྱིན་དག་པ།། 
དེ་ནི་རྡོ་རྗེ་ཆོས་མཆོག་ལྡན།། 
ཐབས་ལ་མཁས་པས་འཁོར་ལོ་ནི།། 
རྡོ་རྗེ་ལས་སུ་རྣམ་པར་འཕྲུལ།། 
དེ་ནས་ཆོས་ནི་རྫོགས་སངས་རྒྱས།། 
ཆོས་དང་ལོངས་སྤྱོད་རྫོགས་པའི་རྟེན།། 
བྱུང་གྱུར་བྱུང་དང་འབྱུང་བར་འགྱུར།། 
སངས་རྒྱས་མཛད་པ་བླ་ན་མེད།། 
བྱང་ཆུབ་སེམས་ནི་མཆོག་ཏུ་འཛིན།། 
དག་པའི་ཆོས་ཀྱིས་འདུལ་མཛད་པ།། 
ཆོས་ཀྱི་དབྱིངས་ཀྱི་སྙིང་པོ་ཆེ།། 
དབུ་མའི་ཆོས་ལས་རྣམ་པར་བྱུང་།། 
གཞན་ཡང་རྗེས་སུ་བརྩེ་དང་དེ་བཞིན་སྦྱིན།། 
ཤེས་རབ་ཐབས་དང་ཡང་དག་ལྡན།། 
ཆོས་ཀྱི་རྒྱལ་པོ་བཞི་པོ་དེ།། 
རྣམ་པར་སྣང་མཛད་ཐུགས་ལས་བྱུང་།། 
འདུ་ཤེས་འདུ་ཤེས་མེད་པ་མིན།། 
བཏགས་པ་མ་ཡིན་གནས་པ་མེད།། 
བདག་དང་ཆོས་ཉིད་ལྟ་བ་མིན།། 
རྣམ་རྟོག་ལས་ནི་བྱུང་བ་མིན།། 
ངོ་བོ་ཉིད་ཀྱི་སྐུ་རུ་ནི།། 
སོ་སོར་སྣང་བ་ཡང་དག་བྱུང་།། 
ལོངས་སྤྱོད་རྫོགས་པའི་སྐུ་ཡིས་ནི།། 
ཆོས་ཀྱི་ལོངས་སྤྱོད་འདི་ལྟ་བུ།། 
ཐམས་ཅད་བརྗོད་པ་དང་བྲལ་ཞིང་།། 
ཞི་དང་ཕྲ་བ་བལྟ་བར་དཀའ།། 
སངས་རྒྱས་རྣམས་ནི་དགོངས་མཛད་ཅིང་།། 
སངས་རྒྱས་རྣམ་འཕྲུལ་མཐོང་བར་འགྱུར།། 
དེ་ཉིད་ཐེག་པ་ཆེ་རང་བཞིན།། 
མཛོད་ཆེན་པོ་ཡི་རང་བཞིན་མཆོག།
ཤེས་རབ་ཆེན་པོ་ཐབས་ཆེན་པོ།། 
ཐེག་པ་ཆེན་པོའི་མངོན་པར་བསྡུས།། 
སངས་རྒྱས་ཡེ་ཤེས་མངོན་པར་རྟོགས།། 
སྔོན་དུ་བཅོམ་ལྡན་མཛད་གང་ཡིན།། 
སེམས་དཔའ་བཞི་པོ་དེ་རྣམས་ཏེ།། 
ཐེག་ཆེན་མངོན་པར་རྟོགས་པར་འདོད།། 
བྱང་ཆུབ་ཀྱི་ནི་སེམས་དེ་ལས།། 
ཐུབ་པ་མི་བསྐྱོད་རྣམ་པར་བྱུང་།། 
སེམས་དེ་ཡང་ནི་རྣམ་པ་བཞི།། 
རྣམ་པ་བཞི་ནི་ཡང་དག་བྱུང་།། 
བྱང་ཆུབ་སེམས་གང་དེ་རྡོ་རྗེ།། 
རྡོ་རྗེ་ཕྱག་ན་རྡོ་རྗེ་ཡིན།། 
སྒྲོལ་དང་གྲོལ་དང་དབུགས་འབྱིན་པ།། 
ལྕགས་ཀྱུ་འཛིན་པ་རབ་ཏུ་གནས།། 
སེམས་དཔའ་བསྟན་པ་དོན་ཡོད་པ།། 
ཡེ་ཤེས་དེ་ཉིད་ཤིན་ཏུ་ཆགས།། 
སླར་ཡང་བསྟན་པར་བྱ་བའི་ཕྱིར།། 
ལེགས་པ་ལས་ནི་ཡང་དག་བྱུང་།། 
གང་ཞིག་མགོན་པོ་ཐུབ་འབྱིན་པ།། 
སེམས་ཅན་རྗེས་སུ་འཛིན་མཛད་པ།། 
རིན་ཆེན་འབྱུང་ལྡན་ཞེས་བྱ་བ།། 
དེ་ནི་སླར་ཡང་རྣམ་པ་བཞི།། 
ཆོས་ཀྱི་སྦྱིན་པ་རིན་པོ་ཆེ།། 
མི་འཇིགས་གཟི་བརྗིད་ཡང་དག་གནས།། 
བྱམས་པ་རྒྱལ་མཚན་ཡང་དག་བརྗོད།། 
ཟང་ཟིང་བཞད་པར་ཡང་དག་ལྡན།། 
ཤེས་རབ་ཕ་རོལ་ཕྱིན་རྒྱལ་པོ།། 
ཚེ་དཔག་མེད་ནི་རྣམ་པ་བཞི།། 
སོ་སོར་རིག་པ་མངོན་པར་རྫོགས།། 
ཏིང་ངེ་འཛིན་སྒོ་པདྨ་ཅན།། 
སྡུག་བསྔལ་གཅོད་པ་ཤིན་ཏུ་རྣོ།། 
ཆོས་ཀྱི་འཁོར་ལོ་ཚེ་དང་ལྡན།། 
སངས་རྒྱས་ཀྱི་ནི་རྣམ་འཕྲུལ་གཞན།། 
བརྗོད་དུ་མེད་པའི་ཆོས་ཀྱི་མཆོག།
དོན་ཡོད་གྲུབ་པ་མཛད་པ་སྟེ།། 
ཐབས་དེ་ཡང་ནི་རྣམ་པ་བཞི།། 
སེམས་ཅན་ལ་སོགས་འདུལ་བ་ལས།། 
རྡོ་རྗེ་ལས་ནི་མཆོད་པ་ཆེ།། 
ཐེག་པ་གཞན་དུ་མི་འཇུག་པ།། 
རྡོ་རྗེ་བསྲུང་བར་རབ་ཏུ་བརྗོད།། 
གདུག་པ་འདུལ་ཞིང་ངེས་བྱེད་པ།། 
ཕྱིར་མི་ལྡོག་པ་ཁུ་ཚུར་ཡིན།། 
དེ་ནས་འདི་རྣམས་ཀྱི་གསང་པའི་མཚན་ནི་རྡོ་རྗེ་སེམས་དཔའ།
རྡོ་རྗེ་རྒྱལ་པོ།
རྡོ་རྗེ་ཆགས་པ།
རྡོ་རྗེ་ལེགས་པ།
རྡོ་རྗེ་རིན་ཆེན།
རྡོ་རྗེ་གཟི་བརྗིད།
རྡོ་རྗེ་རྒྱལ་མཚན།
རྡོ་རྗེ་བཞད་པ།
རྡོ་རྗེ་ཆོས།
རྡོ་རྗེ་རྣོན་པོ།
རྡོ་རྗེ་རྒྱུ།
རྡོ་རྗེ་སྨྲ་བ།
རྡོ་རྗེ་ལས།
རྡོ་རྗེ་སྲུང་བ།
རྡོ་རྗེ་གནོད་སྦྱིན།
རྡོ་རྗེ་ཁུ་ཚུར།
དེ་ལ་དང་པོ་ནི་རྡོ་རྗེ་སེམས་དཔའ།
རྡོ་རྗེ་ཆོས།
རྡོ་རྗེ་རིན་ཆེན།
རྡོ་རྗེ་ལས་དེ་ནས་རྣམ་གྲངས་མི་བསྐྱོད་པ།
རིན་ཆེན་འབྱུང་ལྡན་འོད་དཔག་ཏུ་མེད་པ་དོན་ཡོད་པར་གྲུབ་པ།
དེ་ནས་འདི་རྣམས་གསང་བའི་སྙིང་པོ་ནི་ཧཱུཾ་ཨོཾ་ཨཱ་ཧ།
རྒྱལ་པོའི་སྙིང་པོ་ནི་ཨོཾ་ཧཱུཾ་ཧྲཱི་ཧོཿ།
བཅུ་དྲུག་གི་སྙིང་པོ་ནི་ཧཱུཾ་ཛཿ་ཧོ་སཱ།
ཨོཾ་ཨཱཾ་ཏྭཱཾ་ཧ།
ཧྲཱི་དྷི་མཾ་རཾ་ཀཾ་ཧཾ་ཧཱུཾ་བཾ།
ཤིན་ཏུ་གསང་བའི་རྒྱུད་ཆེན་པོ་འདིའི་ཕ་རོལ་ཏུ་ཕྱིན་པ་དམ་པ་རྣམ་པ་བཅུ་དྲུག་ཏུ་ཡང་དག་པར་བྱུང་བ་གང་ཡིན་པ་དེ་ནི་རྡོ་རྗེའི་ཕ་རོལ་ཏུ་ཕྱིན་པ་དམ་པའོ།། 
བྱང་ཆུབ་སྤྱོད་པའི་མཐུ་ཡིས་ནི།། 
སངས་རྒྱས་ཉིད་ཀྱི་ཕ་རོལ་བྱོན།། 
དེ་བས་ཕ་རོལ་ཕྱིན་ལྡན་པ།། 
རྡོ་རྗེ་སེམས་མར་བརྗོད་པར་བྱ།། 
བསྡུ་བ་ཡི་ནི་དངོས་པོ་བཞི།། 
སོ་སོར་རྟོགས་པ་མངོན་པར་རྫོགས།། 
ཆོས་བཞི་གཅིག་ཏུ་གྱུར་པ་ནི།། 
རྡོ་རྗེ་རིན་ཆེན་མ་རུ་བརྗོད།། 
གསང་བའི་ཆོས་ཀྱི་ཡེ་ཤེས་ནི།། 
དེ་ཉིད་ཕ་རོལ་ཕྱིན་པ་མཆོག།
ཕ་རོལ་ཕྱིན་པ་ཆེ་ལས་བྱུང་།། 
རྡོ་རྗེ་ཆོས་མར་བརྗོད་པར་བྱ།། 
སྦྱོར་བ་ཡང་དག་ཤེས་པ་གང་།། 
རྡོ་རྗེ་ལས་མར་བརྗོད་པར་བྱ།། 
རྒྱལ་པོ་ཕ་རོལ་ཕྱིན་བཞི་ནི།། 
རྡོ་རྗེ་ཕ་རོལ་ཕྱིན་པ་མཆོག།
གང་ཕྱིར་རྣམ་པར་རོལ་པ་མཆོག།
སྒེག་མོ་སྦྱིན་པའི་ཕ་རོལ་ཕྱིན།། 
བརྒྱན་པའི་ལུས་ཅན་ཡིད་འཕྲོག་པ།། 
ཕྲེང་བ་ཚུལ་ཁྲིམས་ཕ་རོལ་ཕྱིན།། 
ཆེད་དུ་བརྗོད་པ་ཆེད་དུ་བརྗོད།། 
གླུ་མ་བཟོད་པའི་ཕ་རོལ་ཕྱིན།། 
མྱུར་དུ་སངས་རྒྱས་སྟེར་བྱེད་པ།། 
གར་མ་བརྩོན་འགྲུས་ཕ་རོལ་ཕྱིན།། 
འདོད་པའི་འདམ་གྱིས་མ་གོས་པ།། 
མེ་ཏོག་བསམ་གཏན་ཕ་རོལ་ཕྱིན།། 
ཀུན་ཏུ་མཚུངས་པར་འཕྲོ་བ་ཡི།། 
བདུག་པ་ཤེས་རབ་ཕ་རོལ་ཕྱིན།། 
དྲིང་མི་དགེ་ལས་ཕྱིར་ཕྱོགས།། 
ཐབས་ནི་དྲི་དང་ཡང་དག་ལྡན།། 
ཕྱོགས་རྣམས་ཀུན་དུ་སྣང་བྱེད་པ།། 
སྨོན་ལམ་སྣང་བ་ཆེན་པོ་ཡིན།། 
ཐོབ་པའི་ཕ་རོལ་ཕྱིན་ཞེས་པ།། 
སྟོབས་ཀྱི་ཕ་རོལ་ཕྱིན་པ་མཆོག།
མི་ཤེས་མུན་པ་འཇོམས་འབྱེད་པ།། 
ལྷ་མོ་ཡེ་ཤེས་ཕ་རོལ་ཕྱིན།། 
བདུད་རྣམས་ཐམས་ཅད་ཕམ་བྱེད་པ།། 
ལྷ་མོ་མི་ཐུབ་ཕ་རོལ་ཕྱིན།། 
བྱང་ཆུབ་རྫོགས་པའི་བྱང་ཆུབ་ཆེ།། 
རྡོ་རྗེའི་ཕ་རོལ་ཕྱིན་པའི་ཚུལ།། 
ཆོས་ཀྱི་འཁོར་ལོ་བསྐོར་མཛད་མ།། 
བདག་མེད་ཆོས་ཀྱི་རང་བཞིན་མཆོག།
རྡོ་རྗེའི་ལྷ་མོ་ཡང་དག་བྱུང་།། 
རྡོ་རྗེ་ཕ་རོལ་ཕྱིན་པ་མཆོག།
དེ་ནས་དེ་རྣམས་ཀྱི་གསང་བའི་མིང་ནི་རྡོ་རྗེ་སེམས་མ།
རྡོ་རྗེ་རིན་ཆེན་མ།
རྡོ་རྗེ་ཆོས་མ།
རྡོ་རྗེ་ལས་མ།
རྡོ་རྗེ་སྒེག་མོ།
རྡོ་རྗེ་ཕྲེང་བ་མ།
རྡོ་རྗེ་གླུ་མ།
རྡོ་རྗེ་གར་མ།
རྡོ་རྗེ་མེ་ཏོག་མ།
རྡོ་རྗེ་བདུག་པ་མ།
རྡོ་རྗེ་དྲི་མ།
རྡོ་རྗེ་མར་མེ་མ།
རྡོ་རྗེ་ཐོ་བ་མ།
རྡོ་རྗེ་ཡེ་ཤེས་མ།
རྡོ་རྗེ་མི་ཐུབ་མ།
རྡོ་རྗེ་ལས་མ།
སངས་རྒྱས་ཀུན་གྱི་ཐབས་ཆེན་པོ།། 
རྣམ་པ་བཞིར་ནི་རབ་ཏུ་འཇུག།
སེམས་ཅན་དགུག་པའི་ཐབས་ཆེན་པོ།། 
རྡོ་རྗེ་ལྕགས་ཀྱུ་ཞེས་བྱར་བཤད།། 
བྱང་ཆུབ་སྤྱོད་པ་ལ་སྤྱོད་ལ།། 
རྡོ་རྗེ་ཞགས་པར་རབ་ཏུ་བསྒྲགས།། 
ཐེག་པ་གཞན་ལ་འདོད་མེད་པ།། 
དེ་ནི་རྡོ་རྗེ་ལྕགས་སྒྲོག་བཤད།། 
ཆོས་རྣམས་ཐམས་ཅད་སྐྱེ་བ་མེད།། 
རབ་ཏུ་འོད་གསལ་གཟོད་ནས་ཞི།། 
རྡོ་རྗེ་ཐེག་པ་ཐེག་ཆེན་པོ།། 
རྡོ་རྗེ་དྲིལ་བུ་ཞེས་བྱར་བརྗོད།། 
དེ་ནས་འདི་རྣམས་ཀྱི་གསང་བའི་མིང་དག་ནི་རྡོ་རྗེ་ལྕགས་ཀྱུ།
རྡོ་རྗེ་ཞགས་པ།
རྡོ་རྗེ་ལྕགས་སྒྲོག།
རྡོ་རྗེ་དྲིལ་བུ།
དེ་ནས་ཕ་རོལ་ཏུ་ཕྱིན་པའི་ཐབས་ཀྱི་འཁོར་ལོ་དེ་དག་ཐམས་ཅད་ཀྱི་སྙིང་པོ་ནི་ཧཱུཾ་ཏྲཱཾ་ཧྲཱི་ཧོ།
རྡོ་རྗེ་ཕ་རོལ་ཏུ་ཕྱིན་པ་རྣམས་ཀྱིའོ།། 
ཛཿ་ཧཱུཾ་བཾ་ཧོཿ།
འཁོར་ལོའི་རོལ་པ་ལ་གནས་པ།། 
སངས་རྒྱས་རྣལ་འབྱོར་འདི་ཡིས་ནི།། 
ཆོས་ཀྱི་ལོངས་སྤྱོད་རྡོ་རྗེ་ཅན།། 
ཆོས་སྐུ་བླ་ན་མེད་པར་འགྱུར།། 
དབུས་ཀྱི་སངས་རྒྱས་སངས་རྒྱས་བཞི།། 
འཁོར་ལོ་ལྔ་དང་ཡང་དག་ལྡན།། 
རྡོ་རྗེ་རྣལ་འབྱོར་དབང་ཕྱུག་ཀུན།། 
རྣལ་འབྱོར་ཏིང་འཛིན་འཐོབ་མཛད་ལ།། 
རེ་རེ་ཞིང་ཡང་རྡོ་རྗེ་ནི།། 
གྲངས་མེད་པས་ཀྱང་ཡོངས་སུ་བསྐོར།། 
ཆོས་དང་ལོངས་སྤྱོད་རྫོགས་ལས་བྱུང་།། 
དག་པའི་ཆོས་ཀྱི་ཚུལ་ཆེན་པོ།། 
དེ་ནས་དེ་རྣམས་ཀྱི་སྙིང་པོ་ནི།
ཨོཾ་སཏྭ་བཛྲཱི་ཨོཾ་རཏྣ་བཛྲཱི།
ཨོཾ་དྷརྨ་བཛྲཱི།
ཨོཾ་ཀརྨ་བཛྲཱི།
ཨོཾ་བཛྲ་ལཱ་སྱེ།
ཨོཾ་བཛྲ་མཱ་ལེ།
ཨོཾ་བཛྲ་གཱི་ཏེ།
ཨོཾ་བཛྲ་ནཾར་རྱ།
ཨོཾ་བཛྲ་པུཥྤེ།
ཨོཾ་བཛྲ་དྷཱུ་པེ།
ཨོཾ་བཛྲ་གན་དྷེ།
ཨོཾ་བཛྲ་ཨཱ་ལོ་ཀེ།
ཨོཾ་བཛྲ་ཨང་ཀུ་ཤ།
ཨོཾ་བཛྲ་པཱ་ཤ།
ཨོཾ་བཛྲ་སྥོ་ཊ།
ཨོཾ་བཛྲ་གྷཎྜེ།
དེ་ནས་འདི་དག་ཐམས་ཅད་ཀྱི་ཐུན་མོང་གི་སྙིང་པོ་ནི་ཧཱུཾ།
མགོན་པོ་རྣམ་པར་སྣང་མཛད་ཆེ།། 
འཁོར་ལོས་སྒྱུར་བ་ཆེན་པོ་བཞི།། 
སེམས་དཔའ་ཆེན་པོ་བཅུ་དྲུག་དང་།། 
གསང་ཆེན་ལྷ་མོ་བཅུ་གཉིས་དང་།། 
སྒོ་སྲུང་བ་ནི་བཞི་དག་སྟེ།། 
སུམ་ཅུ་རྩ་བདུན་ལས་མི་ཉུང་།། 
གསང་བའི་ལྷ་མོ་བཞི་པོ་ནི།། 
ཕྱིས་ཀྱི་ཕ་རོལ་ཕྱིན་པ་མཆོག།
གསང་བའི་ལྷ་མོ་ཀུན་ལས་ནི།། 
རྗེས་ཐོག་ཉིད་དུ་ཡང་དག་བྱུང་།། 
བྱང་ཆུབ་སེམས་དཔའ་བདག་ཉིད་ཆེས།། 
སུམ་ཅུ་རྩ་བདུན་བགྲང་མི་བྱ།། 
རྣམ་པར་སྣང་མཛད་ཐུགས་ཀ་ནས།། 
ཆོས་ཀྱི་རིགས་མཆོག་ཡང་དག་བྱུང་།། 
བྱང་ཆུབ་སེམས་ལས་ཀུན་དུ་བྱུང་།། 
མི་བསྐྱོད་ལ་སོགས་ཚོགས་ཆེན་པོ།། 
ང་ཡིས་རྡོ་རྗེ་རིགས་སུ་བརྗོད།། 
ཕྱག་ན་རྡོ་རྗེ་བདག་ཉིད་ཆེ།། 
སྦྱིན་པའི་སྤྱོད་པ་ཀུན་དུ་བྱུང་།། 
རིན་ཆེན་འབྱུང་ལྡན་ལ་སོགས་པ།། 
ང་ཡིས་རིན་ཆེན་རིགས་སུ་བཤད།། 
རིན་ཆེན་རྡོ་རྗེ་བདག་ཉིད་ཆེ།། 
སྦྱིན་པ་སྤྱོད་པ་ཀུན་དུ་བྱུང་།། 
དག་པའི་ཆོས་ལ་ཀུན་དུ་བྱུང་།། 
ཚེ་དཔག་མེད་པ་ལ་སོགས་པ།། 
དེ་ནི་པདྨའི་རིགས་སུ་བཤད།། 
རྡོ་རྗེ་ཆོས་ནི་བདག་ཉིད་ཆེ།། 
གྲུབ་པའི་ལས་ལས་ཀུན་དུ་བྱུང་།། 
དོན་ཡོད་གྲུབ་པ་ལ་སོགས་ལས།། 
དེ་ནི་ལས་ཀྱི་རིགས་སུ་བཤད།། 
ནམ་མཁའི་མཛོད་ནི་ལས་ཆེན་པོ།། 
རྡོ་རྗེ་ཇི་བཞིན་ལྷ་མོ་ཡང་།། 
ལྷ་མོ་ཇི་བཞིན་བསྟེན་ཏེ་འདྲ།། 
ཇི་ལྟར་བསྟན་པ་དེ་བཞིན་ཞི།། 
ཇི་ལྟར་ཞི་བ་དེ་བཞིན་བྱུང་།། 
རྡོ་རྗེ་སེམས་དཔའ་མི་བསྐྱོད་མཚུངས།། 
ཤར་གྱི་ཕྱོགས་སུ་ཡང་དག་བཞུགས།། 
རྡོ་རྗེ་རིན་ཆེན་རིན་ཆེན་མཆོག།
ལྷོ་ཡིས་ཕྱོགས་སུ་ཡང་དག་བཞུགས།། 
རྒྱལ་པོ་འཇིག་རྟེན་དབང་ཕྱུག་མགོན།། 
ནུབ་ཀྱི་ཕྱོགས་སུ་ཡང་དག་བཞུགས།། 
བྱ་བ་ཀུན་ལ་དོན་ཡོད་པ།། 
བྱང་ཕྱོགས་སུ་ནི་བཞུགས་པར་འགྱུར།། 
དབུས་སུ་མགོན་པོ་རྣམ་སྣང་མཛད།། 
ཀུན་མཁྱེན་ཡེ་ཤེས་རྣལ་འབྱོར་ཆེ།། 
ཟླ་བ་གང་བ་བཞིན་དུ་ཞི།། 
རྡོ་རྗེ་འཁོར་ལོ་བླ་ན་མེད།། 
གང་ཕྱིར་ཀུན་དུ་སྔོན་འགྲོ་བ།། 
རྡོ་རྗེ་བྱང་ཆུབ་སེམས་དོན་ལྡན།། 
དེ་ལས་སྤྱོད་པ་དེ་ལས་ཆོས།། 
དེ་ལས་སྤྱོད་པ་སྤྱད་དཀའ་བ།། 
སེམས་དཔའ་ཆེན་པོ་བླ་ན་མེད།། 
རྡོ་རྗེ་རྣལ་འབྱོར་བཞུགས་པར་འགྱུར།། 
སངས་རྒྱས་ཀུན་གྱི་གསུང་གཅིག་གིས།། 
མགོན་པོ་ལ་ནི་གསོལ་བ་བཏབ།། 
ཐུབ་པའི་དབང་ཕྱུག་རྡོ་རྗེ་སེམས།། 
མགོན་པོ་ལ་ནི་གསོལ་བ་འདེབས།། 
རྫོགས་པའི་བྱང་ཆུབ་ཁྱོད་རག་ལུས།། 
ཁྱོད་ལ་བརྟེན་ནས་དེ་བཞིན་གཤེགས།། 
སངས་རྒྱས་སྲས་དང་བཅས་པ་ཀུན།། 
ཁྱོད་ལ་བརྟེན་ནས་འབྱུང་བར་འགྱུར།། 
དང་པོའི་ཐུགས་ནི་རྣལ་འབྱོར་ཆེ།། 
བྱང་སེམས་ཤིན་ཏུ་རྙེད་དཀའ་བ།། 
ཀྱེ་མ་སེམས་ཅན་འདི་སྡུག་བསྔལ།། 
སངས་རྒྱས་ཆོས་ཀྱི་སྣོད་མིན་པ།། 
སེམས་ཅན་ཀུན་གྱི་དོན་ཆེད་དུ།། 
འཁོར་ལོའི་དཀྱིལ་འཁོར་དམ་པ་གསུངས།། 
དེ་ནས་རྒྱལ་པོ་རྡོ་རྗེ་འཛིན།། 
ཀུན་མཆོག་གནས་ཀྱི་དབང་ཕྱུག་གིས།། 
མགོན་པོའི་གསུང་ནི་གསན་ནས་སུ།། 
འཁོར་ལོའི་སྦྱོར་བ་གསུངས་པར་འགྱུར།། 
དེ་ནི་ཡང་དག་བཤད་པར་བྱ།། 
འཁོར་ལོ་ཆེན་པོ་གྲོང་ཁྱེར་ཆེ།། 
སངས་རྒྱས་ཀུན་གྱི་ཐུགས་ལས་བྱུང་།། 
སྙིང་པོའི་ཆོས་མཆོག་རྣལ་འབྱོར་ལྡན།། 
སངས་རྒྱས་རྡོ་རྗེའི་བསྟན་པ་ཡིན།། 
སེམས་ཅན་འདི་དག་གདུལ་བྱ་མིན།། 
དེ་རྣམས་བདེ་བའི་དོན་ཆེད་དུ།། 
རྡོ་རྗེའི་རྣལ་འབྱོར་བཤད་པར་བྱ།། 
རྡོ་རྗེ་སློབ་དཔོན་ཆོ་གའི་ཚུལ།། 
བདག་ཉིད་ཇི་བཞིན་རྣལ་འབྱོར་བྱས།། 
སངས་རྒྱས་བྱང་ཆུབ་ཐོབ་འགྱུར་བ།། 
དེ་ལ་དང་པོར་རབ་བཤད་བྱ།། 
དེ་རུ་སེམས་ཅན་ཐམས་ཅད་ཀུན།། 
ཤིན་ཏུ་བརྟན་པར་རབ་འཇུག་ན།། 
སངས་རྒྱས་བྱང་ཆུབ་རྡོ་རྗེ་ཉིད།། 
ཐོབ་འགྱུར་དེ་ལ་ཐེ་ཚོམ་མེད།། 
ཐེག་པ་ཆེན་པོ་མངོན་པར་བསྡུས།། 
སངས་རྒྱས་བྱང་ཆུབ་ཤིན་ཏུ་གསང་།། 
ཐར་པ་མཆོག་ཏུ་བསྟན་པ་ཉིད།། 
སྔོན་དུ་གཞུང་མཆོག་མཉན་པར་བྱ།། 
བསྐལ་པ་བརྒྱ་ཕྲག་དག་ཏུ་ནི།། 
ཇི་སྟེ་མངོན་པར་བརྩོན་བྱས་ཀྱང་།། 
གང་ཟག་བཞི་ནི་འཇིག་རྟེན་དུ།། 
བསྒྲུབས་ཀྱང་འགྲུབ་པ་ཉིད་མི་འགྱུར།། 
བྱང་ཆུབ་སེམས་ནི་མ་སྐྱེས་དང་།། 
ཐེ་ཚོམ་ལྡན་པ་ཉིད་དང་ནི།། 
བཀའ་བཞིན་དུ་ནི་མི་བྱེད་པ།། 
དད་པ་མེད་ཉིད་འགྲུབ་མི་འགྱུར།། 
ཇི་ལྟར་དུས་གསུམ་གཤེགས་དེ་བཞིན།། 
བྱང་ཆུབ་ཏུ་ནི་སེམས་བསྐྱེད་ནས།། 
དཀོན་མཆོག་གསུམ་ལ་དད་བྱས་ཏེ།། 
ཐེ་ཚོམ་མེད་པར་བྱེད་པའི་མཆོག།
ཁྱིམ་པ་དང་ནི་རབ་ཏུ་བྱུང་།། 
ཕྱོགས་ནི་གཉིས་པོ་འདིས་བསྒྲུབ་བྱ།། 
ཇི་ལྟར་འོས་ཤིང་འཚམ་པ་རུ།། 
གོ་རིམས་བཞིན་དུ་རབ་བཤད་བྱ།། 
བྱང་ཆུབ་སེམས་ནི་ལྷུར་བླངས་ནས།། 
ལྷ་གཞན་འདོད་པ་བརྩོན་མི་བྱ།། 
དཀོན་མཆོག་གསུམ་ལ་དད་བྱ་སྟེ།། 
དེ་གཞོལ་བ་ལ་བརྩོན་པར་བྱ།། 
སྲོག་གཅོད་རྐུ་དང་འཁྲིག་པ་དང་།། 
བརྫུན་དང་མྱོས་བྱེད་རྣམ་པར་སྤང་།། 
ཁྱིམ་པའི་སྡོམ་པ་ལ་གནས་ནས།། 
དེ་ཚེ་རིག་པའི་རྒྱལ་པོ་བསྒྲུབ།། 
གལ་ཏེ་དེ་ནི་རབ་བྱུང་གྱུར།། 
སྡོམ་པ་གསུམ་ལ་ཡང་དག་གནས།། 
སོ་སོར་ཐར་དང་བྱང་ཆུབ་སེམས།། 
རིག་འཛིན་སྡོམ་པ་མཆོག་ཡིན་ནོ།། 
ཟླ་བའམ་ཡང་ན་ལོ་རེའོ།། 
དེ་བཞིན་ཡང་ན་ལོ་གཅིག་ཏུ།། 
གལ་ཏེ་དངོས་གྲུབ་མཆོག་འདོད་ན།། 
སྔོན་དུ་རིག་པའི་བརྟུལ་ཞུགས་བྱ།། 
ཉིན་རེ་ཞིང་ནི་ཅི་ནུས་པར།། 
ཐུན་གསུམ་དུ་ནི་ཆོ་ག་བསྒྲུབ།། 
རྟོག་པ་འདི་ནི་ཐུན་བཞི་རུ།། 
ཇི་ལྟར་འོས་ཤིང་འཚམ་པར་ནི།། 
སྡིག་པ་ཐམས་ཅད་བཤགས་པར་བྱ།། 
བསོད་ནམས་ཀུན་ལ་རྗེས་ཡི་རང་།། 
སངས་རྒྱས་ཀུན་ལ་གསོལ་བ་གདབ།། 
དེ་ཡི་བསོད་ནམས་བྱང་ཆུབ་བསྔོ།། 
དེ་བཞིན་ཕྱོགས་བཅུའི་འཇིག་རྟེན་གྱི།། 
སངས་རྒྱས་བླ་མེད་ཐམས་ཅད་ལ།། 
གསོལ་བ་གདབ་ཅིང་རབ་བཏུད་ནས།། 
ཞབས་ལ་མཉམ་བཞག་ཕྱག་བྱའོ།། 
ཇི་སྐད་གཞུང་རྒྱ་ཆེ་ལས་གསུངས།། 
ཕྱག་རྒྱ་བཞི་ནི་སྦྱོར་བ་ཡིས།། 
རྒྱུད་གཞན་དག་ནི་ཐམས་ཅད་ཀྱི།
རྡོ་རྗེའི་སྔགས་ནི་རབ་བརྗོད་བྱ།། 
དེ་ལ་སྙིང་པོ་ནི་འདི་ཡིན་ཏེ།
ཨོཾ་སརྦ་ཏ་ཐཱ་ག་ཏ་པཱུ་ཛོ་པ་སྠཱ་ནཱ་ཡཱ་ཨཱཏྨཱ་ནཾ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་ས་ཏྭ་ཨ་དྷི་ཏིཥྛ་སྭ་མཱཾ།
ཨོཾ་སརྦ་ཏ་ཐཱ་ག་ཏ་པཱུ་ཛཱ་ཨ་བྷིཥེ་ཀཱ་ཡ་ཨཱཏྨ་ནཾ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ།
ཨོཾ་སརྦ་ཏ་ཐཱ་ག་ཏ་པཱུ་ཛཱ་པྲ་བར་ཏ་ནཱ་ཡ་ཨཱཏྨཱ་ནཾ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་དྷརྨ་པྲ་བར་ཏ་ཡ་མཱཾ།
ཨོཾ་སརྦ་ཏ་ཐཱ་ག་ཏ་པཱུ་ཛཱ་ཀེརྨ་ཎེ་ཨཱཏྨཱ་ནཾ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ།
ཕྱག་རྒྱ་དང་བཅས་ཆོ་གར་ལྡན།། 
ཡང་དག་ཉིད་དུ་རབ་བཤད་བྱ།། 
སོར་མོ་ཐམས་ཅད་སྦྱར་བ་ནི།། 
རྡོ་རྗེ་ཐལ་མོར་རབ་ཏུ་བརྗོད།། 
ས་ཕྱོགས་གཙང་མར་འདུག་ནས་ནི།། 
མཁས་པས་ཡན་ལག་ཀུན་ཕྱག་བྱ།། 
རྡོ་རྗེ་ཐལ་མོ་བརྐྱང་ནས་ནི།། 
རྒྱལ་བ་རྣམས་ལ་དབུལ་བར་བྱ།། 
མགོ་བོས་དེ་བཞིན་བྱས་ནས་ནི།། 
མཁས་པས་དཔྲལ་བས་ཕྱག་བྱའོ།། 
མགོ་བོ་ནས་ནི་ཕབ་བྱས་ནས།། 
དེ་བཞིན་ཁ་ཡིས་ཕྱག་བྱའོ།། 
དེ་བཞིན་སྙིང་གར་བཞག་བྱས་ནས།། 
སྤྱི་བོ་ནས་ནི་ཕྱག་བྱའོ།། 
ཆོ་གའི་སྦྱོར་བ་འདི་ཡིས་ནི།། 
རྡོ་རྗེ་རྣལ་འབྱོར་པས་ཕྱག་བྱ།། 
སླར་ཡང་ཆོ་ག་ལ་གནས་ཏེ།། 
མཆོད་པས་ཆོ་ག་དང་ལྡན་པ།། 
སྤོས་དང་མེ་ཏོག་མར་མེ་དང་།། 
དྲི་དང་ཕྲེང་བ་བྱུག་པ་ནི།། 
སངས་རྒྱས་རྗེས་སུ་དྲན་བྱས་ནས།། 
སེམས་ཅན་ཀུན་ལ་མི་འཇིགས་སྦྱིན།། 
སྦྱིན་པ་རྣམ་བཞིའི་སྦྱོར་བ་ཡིས།། 
ཅི་ནུས་པར་ནི་མཁས་པས་དབུལ།། 
གཙང་ཞིང་གཙང་མའི་གོས་དང་ལྡན།། 
གཙང་མའི་གྲོགས་དང་ལྷན་ཅིག་ཏུ།། 
རྡོ་རྗེའི་སྡོམ་པ་བླ་མེད་པར།། 
བསླབ་པའི་གནས་ནི་བླང་བར་བྱ།། 
སྦྱིན་པ་རྣམ་བཞིའི་སྦྱོར་བ་ཡིས།། 
དད་ཅིང་དེ་ལ་རབ་གཞོལ་བྱ།། 
སངས་རྒྱས་ཆོས་དང་དགེ་འདུན་དང་།། 
སློབ་དཔོན་ཡང་ནི་ཕྱི་མ་ཡིན།། 
ཉིན་རེ་ཞིང་ནི་ཅི་ནུས་པར།། 
ཁྲུས་བཞི་དག་ནི་རབ་ཏུ་བྱ།། 
རྣལ་འབྱོར་ཇི་ལྟར་ཁྲུས་བྱ་བ།། 
གོ་རིམས་བཞིན་དུ་རབ་ཏུ་བཤད།། 
སྡོམ་པ་གསུམ་ལ་རབ་ཏུ་གནས།། 
དང་པོ་ཁྲུས་སུ་བརྗོད་པ་ཡིན།། 
གཉིས་པ་རྒྱུད་ལས་གསུངས་པ་ཡིས།། 
བཤགས་དང་གསོལ་བ་འདེབས་ལ་སོགས།། 
ཕྱག་རྒྱ་བཅིང་བ་གསུམ་པ་སྟེ།། 
བཞི་པ་ཆུ་སྟེ་ཐ་མ་ཡིན།། 
ཁྲུས་ཀྱི་ཆོ་ག་འདི་ཡིས་ནི།། 
མཁས་པས་འདིར་ནི་ཁྲུས་བྱའོ།། 
གོས་ནི་ལན་གསུམ་བརྗེ་བ་ཡི།། 
སྒྲུབ་པ་པོས་ནི་ཆོ་ག་བྱ།། 
སྡོམ་པ་ལ་ནི་ལེགས་གནས་པ།། 
གོས་ནི་དང་པོར་བརྗེ་བ་དང་།། 
གཉིས་པ་ཆོ་ག་བསྒྲུབ་པ་དང་།། 
གསུམ་པ་ངོ་ཚ་ཁྲེལ་ཡོད་པ།། 
གཙང་མའི་གོས་ནི་གསུམ་པོ་དག།
ལན་གསུམ་དུ་ནི་བརྗེ་བར་བྱ།། 
གང་ལ་ཁ་ན་མ་ཐོ་མེད།། 
ཐམས་ཅད་བཟའ་ཞིང་བསྟེན་པར་བྱ།། 
ཤ་དང་ཆང་དང་སྒོག་པ་སོགས།། 
བཟའ་བ་མིན་པ་རྣམ་པར་སྤང་།། 
དྲི་ང་བ་དང་མི་གཙང་ཉིད།། 
བཟའ་དང་བཏུང་བ་རྣམ་པར་སྤང་།། 
གཞན་ལ་གནོད་པ་དང་ལྡན་པ།། 
ལུས་ཀྱི་ཕྱིར་ཡང་བྱ་བ་མིན།། 
འཁྲིག་པ་བདུན་དང་ཡང་དག་ལྡན།། 
མི་སྡུག་སྒོམ་པས་སྤང་བར་བྱ།། 
ཡིད་གཞུངས་མཁས་ཤིང་གསལ་བ་དང་།། 
ཐེག་པ་ཆེན་པོའི་དོན་སེམས་པ།། 
བྱང་ཆུབ་སེམས་དཔའི་ཚུལ་རྒྱ་ཆེ།། 
ཤེས་རབ་ཕ་རོལ་ཕྱིན་ལ་སོགས།། 
ཀློག་པ་དང་ནི་བསམ་པ་དང་།། 
ཡང་དང་ཡང་དུ་གསོལ་བ་གདབ།། 
དགྲ་དང་གྲོགས་དང་བར་མ་ལ།། 
སེམས་སྙོམས་མི་འཇིགས་རབ་ཏུ་བྱིན།། 
སྙན་ཅིང་བདེན་པར་སྨྲ་བ་ཡིས།། 
ཞེ་སྡང་འཇོམས་བྱེད་བྱམས་པ་བསྒོམ།། 
ཆོས་དང་གང་ཟག་བདག་མེད་ཅིང་།། 
འདུས་བྱས་དང་ནི་འཁྲུལ་པ་ཙམ།། 
བློ་ལྡན་བརྟན་པས་བརྟག་པར་བྱ།། 
འདུས་བྱས་ཀུན་ལ་རྨོངས་མི་བྱ།། 
འཚོ་བའི་སྲོག་གི་ཕྱིར་ཡང་ནི།། 
བྱང་ཆུབ་སེམས་ནི་དོར་མི་བྱ།། 
རྡོ་རྗེ་དྲིལ་བུ་ཕྱག་རྒྱ་རྣམས།། 
ནམ་ཡང་དོར་བར་མི་བྱའོ།། 
བྱང་ཆུབ་སེམས་གང་དེ་རྡོ་རྗེ།། 
ཤེས་རབ་དྲིལ་བུ་ཞེས་བྱ་གཞན།། 
སློབ་དཔོན་ལ་ནི་བརྙས་མི་བྱ།། 
བླ་མ་སངས་རྒྱས་ཀུན་དང་མཉམ།། 
སྦྱོར་བ་ལྷོད་པར་མི་བྱ་ཞིང་།། 
ཆོ་ག་སྟོན་པ་ལྷུར་བླང་བྱ།། 
ཕ་རོལ་ཕྱིན་དྲུག་སྤྱོད་པ་ལ།། 
གོ་རིམས་བཞིན་དུ་བསླབ་པར་བྱ།། 
སེམས་ཅན་གྱི་ནི་དོན་ལྡན་པས།། 
བྱང་ཆུབ་སེམས་དཔའི་སྤྱོད་པ་སྤྱད།། 
ཁ་ན་མ་ཐོ་ཆུང་ངུ་ཡང་།། 
སྲོག་ནི་བཏང་སྙོམས་དོར་མི་བྱ།། 
ཁྱིམ་པའམ་རབ་ཏུ་བྱུང་བའང་རུང་།། 
འདྲིས་པ་ཐམས་ཅད་རྣམ་པར་སྤང་།། 
བུ་དང་ཆུང་མ་དག་ལ་ཡང་།། 
སྲིད་པའི་བཅིང་བ་ལས་གྲོལ་བྱ།། 
བརྐམ་ཞིང་ཆགས་ལ་སྡང་བ་དང་།། 
རྨོངས་ཤིང་ལེ་ལོ་ལྡན་པའང་མིན།། 
བག་ཡོད་ཤིན་ཏུ་བརྩོན་པ་ཡིས།། 
རྣལ་འབྱོར་ཆོ་ག་བསྒྲུབ་པར་བྱ།། 
ལྟ་བ་ཀུན་ལས་རྣམ་པར་གྲོལ།། 
དེ་ཉིད་ལས་ནི་ལེགས་པར་མཐོང་།། 
དགེ་ཞིང་དགོངས་པ་བཤད་པ་ཡི།། 
དོན་ཤེས་དོན་ནི་རྟོགས་པར་འགྱུར།། 
རིགས་དང་མི་རིགས་ཆོ་ག་ཤེས།། 
དེ་ཉིད་རྣལ་འབྱོར་ཤིན་ཏུ་མཁས།། 
བརྩེ་ལྡན་བྱང་ཆུབ་སྤྱོད་པར་ལྡན།། 
སྤྱོད་པ་རྣམས་ལ་རབ་ཏུ་མཁས།། 
དེ་འདྲའི་ཚུལ་ནི་སྣ་ཚོགས་དང་།། 
དེ་ལྟ་བུ་ཡི་བསྒྲུབ་པ་ཡི།། 
དངོས་གྲུབ་དང་ནི་ཐར་པ་འཐོབ།། 
དངོས་གྲུབ་ཀུན་ལ་ཐེ་ཚོམ་མེད།། 
གནས་དང་གོས་དང་བཟའ་བ་ཡི།། 
ལྷག་པ་ཐམས་ཅད་རྣམ་པར་སྤང་།། 
ལྷ་རྣམས་བརྙས་པར་མི་བྱ་ཞིང་།། 
བྱ་བ་མ་ཡིན་ཐམས་ཅད་སྤང་།། 
ལེ་ལོ་མེད་པར་ཉིན་རེ་ཞིང་།། 
བསྲུང་བ་ཡི་ནི་ཆོ་ག་བྱ།། 
བགེགས་མེད་འཇིགས་པར་མི་བྱ་སྟེ།། 
རང་སེམས་འདི་ནི་གདུལ་བར་དཀའ།། 
ཕ་དང་མ་རུ་འཛིན་པ་དང་།། 
བྲམ་ཟེ་དགེ་སློང་དེ་དང་འདྲ།། 
དག་ཅིང་དུལ་ལ་ཞི་བ་དང་།། 
བསྡམས་ཤིང་ཐར་བ་ཤེས་པ་དང་།། 
རྒྱལ་སྲིད་མཐོ་རིས་ལོངས་སྤྱོད་མིན།། 
འདོད་པའི་ལོངས་སྤྱོད་འཕེལ་ཕྱིར་མིན།། 
གཞན་དུ་སེམས་ཅན་དོན་གྱི་ཕྱིར།། 
རྫོགས་པའི་བྱང་ཆུབ་ངེས་བྱས་པ།། 
ཟས་ཀྱི་ཚོད་ནི་ཤེས་པ་དང་།། 
མཚན་མོ་གཉིད་ཀྱང་སད་པར་བྱ།། 
འདོད་ཆགས་སྐྱོན་ལ་སོགས་པ་གཞན།། 
སེམས་ཀྱིས་རྣམ་པར་མི་བརྟག་གོ།། 
སེམས་ནི་རབ་ཏུ་དང་བྱས་ནས།། 
གཡོ་བ་མེད་ཅིང་ངེས་བྱས་པས།། 
ལེགས་པར་སྨྲ་ཞིང་རབ་ཏུ་འབྱེད།། 
ཆོས་ནི་ངེས་པར་དོན་གཉེར་བྱེད།། 
མངོན་སྤྱོད་ཀྱི་ནི་བྱ་བ་བཞིན།། 
སེམས་ཅན་གནོད་དང་འཚེ་མི་བྱ།། 
ཉེས་ལྡན་གདུག་པའི་སེམས་ཅན་རྣམས།། 
དཀྱིལ་འཁོར་དུ་ནི་གཞུག་མི་བྱ།། 
ལྷ་ཡི་སྐུ་དང་ཕྱག་མཚན་དང་།། 
ལྷ་ཡི་བཞོན་པ་དག་དང་ནི།། 
དམན་མ་ལྷ་ཡི་གྲིབ་མ་དང་།། 
ལྷ་ཡི་མཚན་མ་ཐམས་ཅད་དང་།། 
བཟའ་བ་དག་ནི་སྣ་ཚོགས་པ།། 
མཚན་མ་གཟུགས་སུ་བྱས་པ་དང་།། 
བགོམ་པར་མི་བྱ་བཟའ་མི་བྱ།། 
ནམ་ཡང་བརྫི་བར་མི་བྱའོ།། 
དཀོན་མཆོག་གསུམ་དང་འབྲེལ་པའི་ཟས།། 
ནམ་ཡང་ཉེ་བར་ལོངས་མི་སྤྱོད།། 
ཐ་ན་ཕུལ་དང་དམན་མ་ཡི།། 
དྲི་ཡང་མནམ་པར་མི་བྱའོ།། 
རི་བོ་འམ་ནི་ནགས་ཀྱི་ནང་།། 
གཙང་ཞིང་ཡིད་འོང་དབེན་པའམ།། 
ཆུ་བོའི་འགྲམ་མམ་སྐྱེད་མོས་ཚལ།། 
ནེའུ་གསིང་ཤིན་ཏུ་ཡིད་འོང་བའམ།། 
ལྷ་ཁང་གཙང་མ་ཉམས་དགའ་འམ།། 
ཁང་པ་གཙང་མ་དབེན་པའམ།། 
གང་དུ་ཚོགས་པ་མེད་པ་རུ།། 
སངས་རྒྱས་ལ་དམིགས་སེམས་ཀྱིས་ནི།། 
གཙང་མའི་གྲོགས་དང་ལྷན་ཅིག་ཏུ།། 
དེ་འདྲའི་གནས་སུ་འདུག་ནས་ནི།། 
ཐར་པའི་མཆོག་ཏུ་བསྟན་པ་ཉིད།། 
རིག་པའི་བརྟུལ་ཞུགས་ཡང་དག་བརྩམ།། 
ཐུན་བཞི་དག་ཏུ་སྦྱོར་བ་ཡིས།། 
མགོན་པོ་མཆོག་ལ་ཕྱག་བྱ་ཞིང་།། 
སངས་རྒྱས་རྗེས་དྲན་སྒོམ་པ་པོས།། 
བཤགས་པ་ལ་སོགས་དེ་བྱའོ།། 
མཆོད་པ་ཉིད་ཀྱང་ཅི་ནུས་བྱའོ།། 
གཞན་ཡང་ཕྱག་རྒྱ་ཡང་དག་བཅིང་།། 
མཆོད་པའི་ཡོ་བྱད་ཐམས་ཅད་ནི།། 
ཕྱོགས་ཀུན་དུ་ནི་ཡང་དག་སྤྲོ།། 
ས་གཞི་དག་ནི་མ་ལུས་ཉིད།། 
ཀུན་ནས་རིན་ཆེན་ཤིང་ལྡན་དང་།། 
རྣམ་པ་སྣ་ཚོགས་མཆོག་ལྡན་དང་།། 
རྒྱལ་བ་རྣམས་ལ་དབུལ་བར་བྱ།། 
མེ་ཏོག་ཤིང་དང་བདུག་པ་དང་།། 
དྲི་ཡི་ཚོགས་ནི་ཡིད་འོང་དང་།། 
རིན་ཆེན་རང་བཞིན་རྒྱ་མཚོ་ནི།། 
ཐུབ་པའི་དབང་ཕྱུག་རྣམས་ལ་འབུལ།། 
དེ་ནས་ཕྱོགས་རྣམས་ཐམས་ཅད་དུ།། 
མེ་ཏོག་བདུག་པ་ལ་སོགས་སྤྲིན།། 
རོལ་མོའི་ཚོགས་ནི་ཡིད་འོང་བ།། 
མཆོད་པའི་སྤྲིན་ནི་རྣམ་པར་བསམ།། 
མཆོད་པ་ཐམས་ཅད་རབ་བྱེད་པ།། 
རིག་པའི་རྒྱ་ཆེན་འདི་རྣམས་དང་།། 
ཕྱག་རྒྱ་དག་ཀྱང་ཡོངས་གསལ་བའི།། 
བསམ་པ་ཡིས་ནི་གཟུང་བར་བྱ།། 
ཨོཾ་སརྦ་ཏ་ཐཱ་ག་ཏ་པུཥྤྲ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
ཨོཾ་སརྦ་ཏ་ཐཱ་ག་ཏ་བྲྀཀྵ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
ཨོཾ་སརྦ་ཏ་ཐཱ་ག་ཏ་གན་དྷ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
གང་དུ་རྒྱལ་ཆེན་མེ་ཏོག་དང་།། 
བདུག་པ་དང་ནི་དྲི་ཡི་ཚོགས།། 
དེ་བཞིན་ཀུན་དུ་ཡང་དག་སྦྱར།། 
ཐ་ན་རྒྱན་སྤེལ་རྣམས་ཀྱང་ངོ།། 
མཆོད་པའི་ཕྱག་རྒྱ་ཚུལ་ཆེན་དང་།། 
ཕྱག་རྒྱ་ཆེན་པོ་བསླབ་པར་བྱ།། 
ཐེག་པ་ཆེན་པོ་བསྡུས་པ་ལས།། 
ཇི་སྐད་རྒྱ་ཆེན་གསུངས་དེ་བཞིན།། 
སེམས་ཅན་ཐམས་ཅད་བསྐྱབ་པ་དང་།། 
བདེ་བ་ཆེན་པོའི་རྒྱུ་དང་ནི།། 
འགྲོ་བ་གསུམ་ལས་དགྲོལ་བའི་ཕྱིར།། 
དེ་ལྟ་བུ་ཡི་བསམ་པ་བྱ།། 
འདིར་ནི་ལྷ་རྣམས་ཐམས་ཅད་ཀྱི།། 
བག་མེད་ཉེ་བར་ཞི་བ་དང་།། 
མི་རྣམས་སྡུག་བསྔལ་སྣ་ཚོགས་པ།། 
རབ་ཏུ་མཐར་ཕྱིན་དེ་བཞིན་ཉིད།། 
ཐེག་པ་དམན་པར་འདོད་བྱེད་པ།། 
འཁོར་པ་རྣམ་པར་གཞོལ་བའི་ཕྱིར།། 
རྡོ་རྗེ་རྣལ་འབྱོར་བདག་ཉིད་ཆེས།། 
འདི་དེ་བསམ་པར་བྱ་བ་ཡིན།། 
བདག་གི་བསོད་ནམས་སྟོབས་དག་གིས།། 
བདེ་བ་ཐམས་ཅད་ཚོགས་ཀྱི་མཆོག།
སེམས་ཅན་ཐམས་ཅད་བདེ་ཆེན་ལྡན།། 
མ་ལུས་པར་ནི་གྲུབ་གྱུར་ཅིག།
སེམས་ཅན་ཐམས་ཅད་བདེ་གྱུར་ཅིག།
འབྱུང་པོ་ཀུན་ལ་བྱམས་པར་ཤོག།
དུད་འགྲོ་ཐམས་ཅད་འཇིགས་མེད་ཤོག།
ངན་སོང་ཐམས་ཅད་ཞི་གྱུར་ཅིག།
བདེ་བ་ཆེན་པོ་འདི་བསམས་ནས།། 
སྡིག་པ་དྲལ་བ་བཅིང་བར་བྱ།། 
སྡིག་པ་ཐམས་ཅད་དྲལ་བྱས་ཤིང་།། 
དེ་བཞིན་ངན་སོང་ཐམས་ཅད་དོ།། 
ཕྱོགས་རྣམས་ཐམས་ཅད་སངས་རྒྱས་ཀུན།། 
ཡང་དང་ཡང་དུ་རྗེས་དྲན་ནས།། 
གསང་བའི་མདོ་སྡེ་མ་ལུས་པ།། 
ཡང་དང་ཡང་དུ་བཀླག་པར་བྱ།། 
མི་ལྡོག་བྱང་ཆུབ་སེམས་དཔའ་རུ།། 
གཅིག་ཏུ་འགྱུར་འདོད་སེམས་ཀྱིས་བྱ།། 
རྡོ་རྗེ་རྣལ་འབྱོར་བླ་ན་མེད།། 
རྣལ་འབྱོར་ཆེན་པོ་བསྒྲུབ་པར་བྱ།། 
ཟླ་བའམ་ཡང་ན་ཟླ་བ་དྲུག།
ལོ་གཅིག་གམ་ནི་དེ་ལས་གཞན།། 
རིག་པའི་བརྟུལ་ཞུགས་འདི་འདྲར་བྱ།། 
ཕྱག་རྒྱ་ཐམས་ཅད་ཡང་དག་བཅིང་།། 
སངས་རྒྱས་རྣམས་ལ་ཉིན་རེ་བཞིན།། 
ངེས་པར་ལྷ་བཤོས་དབུལ་བར་བྱ།། 
ལྷ་བཤོས་སྣང་བ་སྟེར་བྱེད་པ།། 
དེ་བཞིན་རིག་པའི་ལྷ་བཤོས་ལ།། 
རྡོ་རྗེ་གནོད་སྦྱིན་ཁྲོ་བོ་ཆེ།། 
ཐམས་ཅད་དུ་ནི་རྗེས་དྲན་བྱ།། 
འཆིང་བའི་སྦྱོར་བའི་ཆོ་ག་ནི།། 
རྡོ་རྗེ་ཁུ་ཚུར་གྱིས་བརྟན་བྱ།། 
རྡོ་རྗེ་གོ་ཆའི་སྦྱོར་བ་ཡིས།། 
དཀྱིལ་འཁོར་ཀུན་དུ་བསྲུང་བར་བྱ།། 
དེ་ལྟ་བུ་ཡི་ཆོ་ག་ཡིས།། 
རྣལ་འབྱོར་བྱ་བ་བསྒྲུབ་པར་བྱ།། 
བསྲུང་བ་བྱས་ཤིང་བརྩོན་འགྲུས་བརྩམ།། 
སྟོབས་ཆེན་སྤྲོ་བ་བསྐྱེད་པ་ཡིས།། 
ཉིན་རེ་ཞིང་ནི་བརྟགས་ནས་སུ།། 
རྟོག་པའི་དཀྱིལ་འཁོར་བསམ་པར་བྱ།། 
སྐུ་མདོག་དཀྱིལ་འཁོར་ཇི་བཞིན་པར།། 
ཇི་ལྟར་འོས་ཤིང་འཚམ་པ་རུ།། 
དགུག་པ་ལ་སོགས་ལས་རྣམས་ནི།། 
ཐམས་ཅད་མཉམ་པར་གཞག་པར་བྱ།། 
ཅི་ནུས་པར་ནི་ཉིན་རེ་ཞིང་།། 
རྡོ་རྗེའི་སྦྱོར་བ་འདི་ཡིས་ནི།། 
མཚམས་མེད་ལྔ་པོ་བྱེད་པ་ཡང་།། 
ལོ་གཅིག་ན་ནི་རབ་འགྲུབ་འགྱུར།། 
ཐེག་པ་ཆེན་པོའི་ཚོགས་ནང་ན།། 
མཆོག་འགྱུར་རྡོ་རྗེ་སེམས་དཔར་འགྱུར།། 
རྒྱུད་གཞན་གྱི་ནི་ཆོ་ག་དང་།། 
མདོ་སྡེ་དང་བཅས་ཅི་བཞིན་དུ།། 
དེ་ནས་རིག་པའི་བརྟུལ་ཞུགས་བླང་།། 
སྡོམ་པའང་དོར་བར་མི་བྱ་ཞིང་།། 
ཁ་ན་མ་ཐོ་རྡུལ་ཙམ་ཡང་།། 
འགྱོད་པ་རུ་ནི་བྱ་བ་ཡིན།། 
གནས་ནི་ཡང་དག་བརྟག་པར་བྱ།། 
ཚེར་མ་ལ་སོགས་དང་བྲལ་བ།། 
རི་བོ་འམ་ནི་དགོན་པའམ།། 
ལྷ་ཁང་སྐྱེད་མོས་ཚལ་དང་ནི།། 
ཆུ་ཡི་འགྲམ་དང་འབྲོག་དགོན་པར།། 
གང་དུ་ཕྱོགས་ནི་གཙང་མར་གྱུར།། 
གསེག་མ་གྱོ་མོ་བོང་བ་དང་།། 
རྡོ་བ་དག་ནི་བསལ་བར་བྱ།། 
ཤིན་ཏུ་ལེགས་པར་དག་བྱ་སྟེ།། 
གང་ཕྱིར་ལྷ་རྣམས་ཡོངས་སུ་འཛིན།། 
གལ་ཏེ་དེ་ནི་སྦྱོར་ལྷོད་གྱུར།། 
རྣམ་པ་ཀུན་དུ་མི་འཇིགས་བྱ།། 
སངས་རྒྱས་ཐམས་ཅད་རྒྱལ་པོ་ཆེ།། 
ཆོས་ཀྱི་བདག་པོ་དགོངས་པ་ཅན།། 
ཐུགས་རྗེ་སྙིང་པོར་ལྡན་གྱུར་པ།། 
སངས་རྒྱས་ཉེས་པར་འཛིན་མི་འགྱུར།། 
གནས་ནི་ཀུན་དུ་དག་བྱ་ཞིང་།། 
དཀྱིལ་འཁོར་ཡང་ནི་ཅི་ནུས་པར།། 
རྒྱ་རུ་དཔག་ཚད་ཙམ་བྱ་སྟེ།། 
ཁྲུ་དྲུག་ལས་ནི་དམའ་བ་མིན།། 
སྔོན་ལ་ཕུར་བུ་གདབ་བྱ་སྟེ།། 
རྡོ་རྗེ་ལྟ་ལས་སོགས་པ་བཅིང་།། 
དེ་ནས་ཡོ་བྱད་ཐམས་ཅད་ནི།། 
ཆོ་ག་མཆོག་གི་བླང་བར་བྱ།། 
རྡོ་རྗེ་སློབ་དཔོན་རང་ཉིད་འདིར།། 
དཀྱིལ་འཁོར་དག་ནི་བསྒྲུབ་པར་བྱ།། 
ཐལ་བ་ལ་སོགས་དུས་ཇི་བཞིན།། 
མཁས་པས་དཀྱིལ་འཁོར་བརྟག་པར་བྱ།། 
ཇི་ལྟར་ནུས་ཤིང་སྤྲོ་བ་དང་།། 
ཇི་ལྟར་རྫས་ནི་འབྱོར་པ་དང་།། 
དེ་བཞིན་རྣལ་འབྱོར་ཆེན་པོས་བྱ།། 
ཡང་ན་སེམས་ཀྱིས་བརྟག་པར་བྱ།། 
ཅི་སྟེ་བསྒྲུབ་པ་རྒྱལ་པོར་འགྱུར།། 
ཆོ་ག་གཞན་གྱིས་བློ་ལྡན་པས།། 
གལ་ཏེ་དངོས་གྲུབ་མཆོག་འདོད་ན།། 
དཀྱིལ་འཁོར་དག་ནི་དག་པར་བྱ།། 
ཚོན་རྩི་ལྔ་དང་ཡང་དག་ལྡན།། 
ཁྲུ་ནི་སྟོང་དང་ལྡན་པ་མཆོག།
ཡང་ན་རྒྱང་གྲགས་ཙམ་དུ་ནི།། 
ས་ཡི་ཆ་ནི་ཐིག་གདབ་བྱ།། 
གལ་ཏེ་འབྱོར་པ་ལྡན་པ་མིན།། 
ཁྲུ་བཞི་མདོ་རུ་བསྡུས་པར་བྱ།། 
ཡང་ན་ཕྱོགས་རྣམས་ཐམས་ཅད་དུ།། 
ཁྲུ་བརྒྱད་དང་ནི་ཡང་དག་ལྡན།། 
ཨིནྡྲ་ནཱི་ལ་ཤིན་ཏུ་སྔོ།། 
ཚོན་རྩི་སྔོན་པོ་རབ་ཏུ་བྱ།། 
པདྨ་རཱ་ག་ཤིན་ཏུ་དམར།། 
ཚོན་རྩི་དམར་པོ་ཞེས་བྱར་བཤད།། 
རྡོ་རྗེ་མཆུ་དང་མཆུ་ཆེན་པོ།། 
སེར་པོ་ཡང་ནི་ཡང་དག་ལྡན།། 
དག་ཅིང་དང་བའི་གསེར་དང་ནི།། 
ཁ་དོག་སེར་པོ་ལྡན་པར་བྱ།། 
ཤིན་ཏུ་དག་པ་ཤེལ་དང་བས།། 
ཚོན་རྩི་དཀར་པོ་རབ་ཏུ་བྱ།། 
གང་ཕྱིར་རྒྱལ་པོ་ནོར་ཆེན་ལྡན།། 
ཚོན་རྩི་འདི་དག་ཡང་དག་བཤད།། 
ཕྱུག་ཅིང་ནོར་དང་ཡང་དག་ལྡན།། 
གལ་ཏེ་དེ་ནི་ཁྱིམ་བདག་གྱུར།། 
ཁྲུ་བརྒྱ་ཡོངས་སུ་ཚང་བར་བྱ།། 
བཅུ་དྲུག་ལས་ནི་ཉུང་མི་བྱ།། 
ཚོན་རྩི་དྲི་དང་ཡང་དག་ལྡན།། 
གུར་གུམ་ལ་སོགས་དང་བསྲེས་པ།། 
ཚོན་རྩི་ལྔ་དང་ཡང་དག་ལྡན།། 
མཁས་པ་ཡིས་ནི་དཀྱིལ་འཁོར་བྱ།། 
ཕྱུག་ཅིང་ནོར་དང་ཡང་དག་ལྡན།། 
ཚོང་དཔོན་ཡང་ནི་དེད་དཔོན་ནམ།། 
ཁྱིམ་པ་འབྱོར་པ་དང་ལྡན་པ།། 
གཞན་དག་དགའ་ཞིང་འོངས་གྱུར་ན།། 
རིན་ཆེན་ཕྱེ་མ་དང་བསྲེས་པའི།། 
ཚོན་རྩི་ཆེན་པོ་རབ་ཏུ་བྱ།། 
རམས་དང་བ་བླ་ལ་སོགས་པ།། 
ཚོན་རྩི་ལྔ་དང་ཡང་དག་ལྡན།། 
བདག་ཉིད་ཆུང་བའམ་ཆེ་བའང་རུང་།། 
དེ་ཡི་འབྱོར་པ་བརྟག་བྱ་བ།། 
ཇི་ལྟར་རིགས་པར་ངེས་པར་སྦྱར།། 
རྒྱལ་པོ་ལ་ནི་ཚད་བཤད་པ།། 
ཁྱིམ་བདག་ལ་ཡང་དེ་བཞིན་ནོ།། 
ཚོང་དཔོན་དང་ནི་དེད་དཔོན་གྱི།། 
ཁྲུ་ནི་ལྔ་བཅུ་ཉིད་ཀྱང་ངོ།། 
གཞན་དག་དགའ་ཞིང་འོངས་གྱུར་ན།། 
ཁྲུ་ནི་ཉི་ཤུར་བྱས་པ་ཡིན།། 
གལ་ཏེ་དངོས་གྲུབ་བསྒྲུབ་འདོད་ན།། 
ཁྲུ་དྲུག་ལས་ནི་ཆུང་མི་བྱ།། 
མང་པོ་དེ་བཞིན་ཉུང་བ་ཡང་།། 
དྲི་དང་ཀུན་དུ་ཡང་དག་ལྡན།། 
རྟག་ཏུ་སྣ་ཚོགས་དྲི་ཡིས་ནི།། 
སྔོན་དུ་ས་གཞི་དག་པར་བྱ།། 
ཕྱི་རོལ་དཀྱིལ་འཁོར་ངོས་དག་གི།། 
གྲྭ་ནི་བཞི་པོ་ཐམས་ཅད་དུ།། 
ཤེས་རབ་ཅན་གྱིས་བདུག་སྤོས་བསྲེག།
གང་ཕྱིར་རྡོ་རྗེ་ཅན་དག་གཤེགས།། 
དེ་ནས་དཀྱིལ་འཁོར་གནས་དེ་ན།། 
སྔགས་ཀྱིས་བསངས་པའི་དྲི་ཆུ་ཡིས།། 
རྟག་ཏུ་ལེགས་པར་ཆག་ཆག་གདབ།། 
གང་ཕྱིར་རྡོ་རྗེའི་རང་བཞིན་འགྱུར།། 
ཉིན་ཞག་དྲུག་གམ་བདུན་བརྒྱད་དང་།། 
མར་དང་འོ་མ་འབྲས་ཆན་ཉིད།། 
སློབ་དཔོན་ཟས་ནི་དཀར་གསུམ་བཟའ།། 
ཡང་ན་ཐུན་མོང་གྱུར་པའི་ཟས།། 
ཅི་སྟེ་བཟོད་ལྡན་ཉིན་མཚན་དུ།། 
མི་བཟའ་བར་ནི་བསྒྲུབ་པར་བྱ།། 
གང་ཕྱིར་ཆོས་ཀྱི་རང་བཞིན་ཟས།། 
སྟོབས་ལྡན་འགྱུར་བར་ཐེ་ཚོམ་མེད།། 
དཀྱིལ་འཁོར་མཆོག་ནི་རྒྱལ་ཆེན་པོ།། 
གང་ཡིན་བསམ་པས་བྱ་བའོ།། 
བཅོ་ལྔ་ལ་ནི་བརྩམས་ནས་སུ།། 
གཉིས་པའི་ཉ་ལ་རྫོགས་པར་བྱ།། 
ཡང་ན་མར་གྱི་ངོ་ལ་ནི།། 
བཅུ་བཞི་ལ་ནི་ཡང་དག་བརྩམ།། 
བཅོ་ལྔ་ལ་ནི་ཐུག་པར་བྱ།། 
ལེགས་པ་རུ་ནི་རྫོགས་པར་བྱ།། 
ཡང་ན་ཚེས་བརྒྱད་ནས་བརྩམས་ཏེ།། 
ཐ་མ་ཉ་ལ་ཀུན་དུ་བྲི།། 
ཡང་ན་བཅུ་བཞི་ལ་བརྩམས་ཏེ།། 
ཉིན་ཞག་གཉིས་པར་ཡང་དག་བྲི།། 
ཡང་ན་བཅོ་ལྔ་དེ་ཡི་ནི།། 
སྔ་དྲོ་དེ་ཡི་ཡང་དག་བརྩམ།། 
ཚུལ་ཆེན་པོ་དང་མཚུངས་པ་ཡི།། 
དཀྱིལ་འཁོར་ཤེས་རབ་ཅན་གྱིས་བྲི།། 
གང་གི་ཚེ་ནས་བརྩམས་ནས་སུ།། 
ཇི་སྲིད་རྫོགས་པར་མ་གྱུར་པར།། 
གལ་ཏེ་ཀུན་ནས་མི་བཟའ་བར།། 
བརྩོན་འགྲུས་ཆེན་པོ་བརྩམ་པར་བྱ།། 
དྲི་དང་བཅས་ཤིང་ལེགས་བྱས་པ།། 
ཡང་ན་དཀར་གསུམ་བཟའ་བར་བྱ།། 
གང་ཕྱིར་རྒྱལ་བའི་རྡོ་རྗེ་འཛིན།། 
བྱིན་གྱིས་བརླབ་པར་མཛད་པར་འགྱུར།། 
བསོད་ནམས་ཆེ་ཞིང་བཀྲ་ཤིས་པའི།། 
ཉིན་ཞག་དག་པ་གང་ཡིན་པ།། 
དེ་ལ་རྡོ་རྗེ་སློབ་དཔོན་ནི།། 
སྐལ་བ་ཆེན་པོས་དཀྱིལ་འཁོར་བརྩམ།། 
སེམས་དཔའི་སྐྱིལ་མོ་ཀྲུང་བཅས་ནས།། 
དབུས་ཀྱི་ཆ་རུ་འདུག་པར་བྱ།། 
སངས་རྒྱས་ཐམས་ཅད་ལ་དམིགས་ནས།། 
སངས་རྒྱས་རྗེས་སུ་དྲན་པ་བསྒོམ།། 
སེམས་ནི་ཡོངས་སུ་འཛིན་བྱེད་པ།། 
ལུས་ནི་དྲང་པོར་བྱས་ནས་སུ།། 
བཤགས་ལ་སོགས་པའི་ལས་རྣམས་ནི།། 
ཐམས་ཅད་སྡོན་དུ་བྱ་བ་ཡིན།། 
བྱང་ཆུབ་སེམས་ལ་བརྩོན་གྱུར་ཅིང་།། 
རིག་པའི་བརྟུལ་ཞུགས་སྤྱད་པ་ཡིས།། 
ཕྱོགས་བཅུ་རུ་ནི་ཕྱག་བྱས་ནས།། 
བདག་ཉིད་ཀྱང་ནི་སྤྲོ་བ་བསྐྱེད།། 
དེང་བདག་སྐྱེ་བ་འབྲས་བུར་བཅས།། 
བདག་གི་འཚོ་བའང་འབྲས་བུ་ཡོད།། 
སངས་རྒྱས་རྣམས་དང་དམ་ཚིག་གིས།། 
དེང་ནི་སྲིད་པར་མཉམ་པར་འགྱུར།། 
བྱང་ཆུབ་སེམས་དཔའ་རྩེ་གཅིག་པའི།། 
སེམས་ཀྱིས་ཕྱིར་མི་ལྡོག་པར་འགྱུར།། 
དེ་བཞིན་གཤེགས་པའི་རིགས་འབྱུང་བའི།། 
བདག་འགྱུར་བར་ནི་ཐེ་ཚོམ་མེད།། 
དེང་བདག་ཉི་མ་དམ་པ་སྟེ།། 
དེང་ནི་བདག་མཆོད་བླ་ན་མེད།། 
སངས་རྒྱས་ཐམས་ཅད་སྤྱན་འདྲེན་པས།། 
དེང་བདག་འདུས་པའི་མཆོག་ཡིན་ནོ།། 
དེ་ལྟར་དགའ་བ་དང་ལྡན་པས།། 
དེ་ནས་དབུས་སུ་འདུག་གྱུར་ནས།། 
སྤོས་ཀྱི་རེང་བུ་ལག་ཐོགས་པས།། 
སངས་རྒྱས་ཐམས་ཅད་སྤྱན་དྲང་བྱ།། 
སེམས་ནི་དགའ་ཞིང་མགུ་བ་ཡིས།། 
ཚིག་ནི་འདི་སྐད་བརྗོད་པར་བྱ།། 
ཡན་ལག་ཀུན་གྱིས་རབ་བཏུད་དེ།། 
སངས་རྒྱས་ཀུན་ལ་གསོལ་བ་གདབ།། 
མ་ལུས་ཕྱོགས་ན་བཞུགས་པ་ཡི།། 
སངས་རྒྱས་བདག་ལ་དགོངས་སུ་གསོལ།། 
རྡོ་རྗེ་བདག་མིང་འདི་ཞེས་བྱ།། 
བདག་ནི་དཀྱིལ་འཁོར་འབྲི་བར་འཚལ།། 
སངས་རྒྱས་ལ་སོགས་ཀུན་གཤེགས་ཏེ།། 
དངོས་གྲུབ་འདི་ནི་བདག་ལ་སྩོལ།། 
ཚིག་ནི་དེ་སྐད་བརྗོད་ནས་སུ།། 
སེམས་དཔའི་སྐྱིལ་ཀྲུང་བཅའ་བར་བྱ།། 
ཆོས་ཆེན་པོ་ལ་སྙོམས་ཞུགས་ནས།། 
བདག་ཉིད་ཏིང་འཛིན་དང་ལྡན་བྱ།། 
གལ་ཏེ་ནུས་ན་སྐལ་བ་ཆེས།། 
ཡང་ན་སེམས་ཀྱིས་བསྒྲུབ་པར་བྱ།། 
རྡོ་རྗེའི་དཀྱིལ་འཁོར་རྒྱལ་པོ་མཆོག།
ཏིང་འཛིན་ཞེས་བྱ་ཅི་འདྲ་དང་།། 
རྡོ་རྗེའི་གཟུགས་དང་ལྡན་པ་ལ།། 
རྣལ་འབྱོར་པ་ཡིས་སྙོམས་འཇུག་བྱ།། 
ཡང་ན་རྣལ་འབྱོར་གང་རུང་ལ།། 
ནུས་ན་སྙོམས་པར་འཇུག་པར་བྱ།། 
སེམས་ནི་མཉམ་པར་གཞག་འགྱུར་བ།། 
གོ་རིམས་བཞིན་དུ་བཤད་པར་བྱ།། 
བཅོམ་ལྡན་སྔོན་ནི་ཅི་འདྲ་བའི།། 
བྱང་ཆུབ་སེམས་དཔའ་ཉིད་འགྱུར་བའི།། 
དེ་འདྲ་བར་ནི་བདག་རང་ཉིད།། 
རྣལ་འབྱོར་དོན་སེམས་བསམ་པར་བྱ།། 
དཀའ་ཐུབ་སྡོམ་པ་སྣ་ཚོགས་པ།། 
བདག་གིས་བྱ་བར་བསམ་པར་བྱ།། 
སངས་རྒྱས་འདུས་པ་ཆེན་པོ་ནི།། 
སྟོང་གསུམ་པ་ནི་བསམ་པར་བྱ།། 
སངས་རྒྱས་བསྐུལ་བ་བླ་ན་མེད།། 
ཤེས་རབ་ཅན་གྱིས་བསྐུལ་བ་བསམ།། 
སངས་རྒྱས་ཀུན་ལ་ཕྱག་བྱས་ཤིང་།། 
ཅི་འདོད་པ་ནི་བཀའ་ནོད་བྱ།། 
ངེས་པར་ཟླ་བའི་དཀྱིལ་འཁོར་དུ།། 
རང་སེམས་སོ་སོར་བརྟག་པར་བྱ།། 
བྱང་སེམས་ཡང་དག་བསྐྱེད་ནས་ནི།། 
དབུས་སུ་ཟླ་བ་བརྟག་པར་བྱ།། 
དེ་ནས་རང་གི་ཡེ་ཤེས་བརྟག།
ཟླ་བའི་དབུས་སུ་རྡོ་རྗེ་བཞིན།། 
རང་ལུས་རྡོ་རྗེའི་གཟུགས་སུ་སྟེ།། 
སངས་རྒྱས་གཟུགས་ནི་རང་བཞིན་ཉིད།། 
དེ་ནས་སངས་རྒྱས་མངོན་རྟོགས་ནས།། 
རང་བདག་ཉིད་ནི་དབང་བསྐུར་བྱ།། 
རང་བདག་སངས་རྒྱས་ཐམས་ཅད་དུ།། 
རྡོ་རྗེ་རྣལ་འབྱོར་བལྟ་བར་བྱ།། 
རི་རབ་རི་ཡི་རྩེ་མོ་རུ།། 
སྟུག་པོའི་གནས་ལས་བབས་ནས་སུ།། 
རྡོ་རྗེའི་གདན་ལ་འདུག་ནས་ནི།། 
སངས་རྒྱས་ཀྱི་ནི་རྣམ་འཕྲུལ་བྱ།། 
སེམས་དཔའ་བཞི་ནི་ཕྱུང་ནས་སུ།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
ཆོས་ཀྱི་དབྱིངས་ནི་བརྟན་བྱས་ནས།། 
ཕྱོགས་བཞི་རུ་ནི་དགོད་པར་བྱ།། 
མཚམས་སུ་རྫོགས་པའི་སངས་རྒྱས་ཀུན།། 
བདག་ཉིད་ཡང་དག་བྱིན་གྱིས་བརླབས།། 
ཕྱོགས་བཞི་རུ་ནི་སངས་རྒྱས་ཀྱི།། 
འཁོར་ལོའི་དཀྱིལ་འཁོར་ཆེན་པོ་བྱུང་།། 
འཁོར་གྱི་འཁོར་ལོ་དང་བཅས་ཉིད།། 
དཀྱིལ་འཁོར་ཐམས་ཅད་བལྟ་བར་བྱ།། 
སེམས་དཔའ་གསང་བའི་ལྷ་མོར་བཅས།། 
སྒོ་སྲུང་རྣམས་ནི་བསམ་པར་བྱ།། 
འཁོར་ལོའི་དཀྱིལ་འཁོར་དག་པ་ནི།། 
སྙིང་པོ་ཆེན་པོ་བརྟག་པར་བྱ།། 
རང་གི་འཁོར་ལོ་ཡང་དག་བཞུགས།། 
འཁོར་ལོ་ལྔ་དང་ཡང་དག་ལྡན།། 
ཐབས་ཆེན་སངས་རྒྱས་ཐམས་ཅད་ཀྱི།། 
མཚན་ནི་རྗེས་སུ་དྲན་པ་བསྒོམ།། 
ཏིང་ངེ་འཛིན་ལས་ལངས་ནས་ཀྱང་།། 
རྡོ་རྗེའི་ལྟ་བས་བལྟ་བར་བྱ།། 
རྡོ་རྗེ་སེམས་དཔའི་ཏིང་འཛིན་གྱིས།། 
སླར་ཡང་སྙོམས་པར་འཇུག་པར་བྱ།། 
རྣམ་པར་སྣང་མཛད་ཐུགས་དབུས་སུ།། 
བྱང་ཆུབ་སེམས་ནི་བསྒོམ་པར་བྱ།། 
ཟླ་བའི་དཀྱིལ་འཁོར་རྣམ་པར་ནི།། 
མགོན་པོའི་སྙིང་ག་ནས་གཟུང་བྱ།། 
སེམས་དཔའ་ཀུན་གྱི་སྤྱན་སྔ་རུ།། 
བཀའ་ནི་རིམ་བཞིན་ནོད་པར་བྱ།། 
སངས་རྒྱས་ཀུན་གྱི་དབང་བསྐུར་གྱིས།། 
རང་བདག་ཉིད་ནི་དབང་བསྐུར་བྱ།། 
གསོལ་བ་བཏབ་པས་གསན་པར་བྱ།། 
བདག་ནི་རྒྱལ་པོའི་དཀྱིལ་འཁོར་མཆོག།
ཆོས་ཀྱི་སྦྱོར་བ་འདི་ཡིས་ནི།། 
ཏིང་འཛིན་ཤིན་ཏུ་བླ་ན་མེད།། 
སངས་རྒྱས་རྡོ་རྗེ་འཛིན་བཅས་ཀུན།། 
བྱིན་གྱིས་བརླབ་པ་མཛད་པར་འགྱུར།། 
ཏིང་ངེ་འཛིན་ལས་ལངས་ནས་ཀྱང་།། 
བཀའ་ནི་ཉེ་བར་ནོད་བྱ་སྟེ།། 
རྡོ་རྗེ་སེམས་དཔའ་རང་བདག་ཉིད།། 
ནམ་ཡང་དོར་བར་མི་བྱའོ།། 
སྐྱིལ་ཀྲུང་བཤིག་སྟེ་ལངས་ནས་ནི།། 
རང་གི་འདྲེན་པའི་ཞབས་ཕྱག་བྱ།། 
སངས་རྒྱས་རྒྱ་མཚོ་གང་བ་རུ།། 
ཕྱོགས་རྣམས་བཞི་ནི་བལྟ་བར་བྱ།། 
ཐེག་པ་ཆེན་པོ་མངོན་པར་རྟོགས།། 
རྡོ་རྗེའི་ཚིག་ནི་བརྗོད་པར་བྱ།། 
བདག་ཉིད་རང་ཉིད་རྡོ་རྗེ་ཅན།། 
རྡོ་རྗེ་སེམས་དཔའ་བདག་རང་ཉིད།། 
བདག་ནི་སངས་རྒྱས་རྒྱལ་པོ་ཆེ།། 
བདག་ནི་སྟོབས་ཆེན་རྡོ་རྗེ་ཅན།། 
བདག་ནི་རྣལ་འབྱོར་དབང་ཕྱུག་རྒྱལ།། 
བདག་ནི་ཕྱག་ན་རྡོ་རྗེ་མཆོག།
ཨོཾ་བཛྲ་ས་ཏྭ་ཧཱུཾ།
རྡོ་རྗེ་ཡི་ནི་གསང་སྔགས་འདི།། 
ལན་ཅིག་ཉིད་ནི་བརྗོད་པར་བྱ།། 
བདག་ནི་གཙོ་བོ་རྡོ་རྗེ་ཆེ།། 
བྱིན་གྱིས་བརླབ་པ་མི་འདོར་རོ།། 
སངས་རྒྱས་རྒྱ་མཚོས་ཀུན་དུ་གང་།། 
འཁོར་ལོས་ལྔ་པར་ཡང་དག་གནས།། 
བསྙེམས་བཅས་རྡོ་རྗེ་གསོར་ནས་ནི།། 
རྡོ་རྗེ་བསྙེམས་ཚུལ་ལྡན་པར་བྱ།། 
སླར་ཡང་བདག་ཉིད་གོ་བགོ་ཞིང་།། 
བདག་ཉིད་དབང་ནི་བསྐུར་བར་བྱ།། 
རྡོ་རྗེ་གནོད་སྦྱིན་ཕྱག་རྒྱ་ཡིས།། 
བགེགས་རྣམས་ཐམས་ཅད་གཅད་པར་བྱ།། 
ལག་ཉེད་པ་ཡི་ཕྱག་རྒྱ་ཡིས།། 
བགེགས་རྣམས་ཐམས་ཅད་རབ་ཏུ་མཉེ།། 
རྡོ་རྗེ་གཏུན་ཤིང་ཉིད་ཀྱིས་ནི།། 
བགེགས་རྣམས་ཐམས་ཅད་བརྡུང་བར་བྱ།། 
རྡོ་རྗེ་རལ་གྲི་རབ་རྣོ་བས།། 
བགེགས་རྣམས་ཐམས་ཅད་གཏུབ་པར་བྱ།། 
རྡོ་རྗེ་མཆེ་བ་དྲག་པོ་ཡིས།། 
བགེགས་རྣམས་ཐམས་ཅད་དབུག་པར་བྱ།། 
རྡོ་རྗེ་བཟང་པོའི་ཕྱག་རྒྱ་ཡིས།། 
བགེགས་རྣམས་ཐམས་ཅད་གཞོམ་པར་བྱ།། 
རྡོ་རྗེ་རལ་གྲིའི་ཕྱག་རྒྱ་ཡིས།། 
བགེགས་རྣམས་ཐམས་ཅད་གཞིག་པར་བྱ།། 
རྡོ་རྗེ་མཆེ་བ་རབ་གྲགས་པས།། 
བགེགས་རྣམས་ཐམས་ཅད་བཟའ་བར་བྱ།། 
རྡོ་རྗེ་ལྕགས་སྒྲོག་ཕྱག་རྒྱ་ཡིས།། 
བགེགས་རྣམས་ཐམས་ཅད་བཅིང་བར་བྱ།། 
རྡོ་རྗེ་ལྕགས་ཀྱུའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དགུག་པར་བྱ།། 
རྡོ་རྗེ་ཞགས་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་དྲང་བར་བྱ།། 
རྡོ་རྗེ་མདུང་ཐུང་ཕྱག་རྒྱ་ཡིས།། 
བགེགས་རྣམས་ཐམས་ཅད་དབུག་པར་བྱ།། 
རྡོ་རྗེ་དབབ་པའི་ཕྱག་རྒྱ་ཡིས།། 
བགེགས་རྣམས་ཐམས་ཅད་བསྒྱེལ་བར་བྱ།། 
རྒྱས་པ་ཡིས་ནི་ཅི་ནུས་པར།། 
ལུས་རྣམས་ཐམས་ཅད་དགུག་པར་བྱ།། 
བགེགས་ནི་འགའ་ཡང་ཡོད་མིན་ཞེས།། 
སེམས་ནི་དག་པར་གྱུར་པ་ཡིན།། 
རང་སེམས་བདུད་ཅེས་བྱ་བར་བཤད།། 
བགེགས་ཉིད་ཀྱང་ནི་རང་གི་སེམས།། 
རྣམ་པར་རྟོག་པ་ཐམས་ཅད་བསལ།། 
རྣམ་རྟོག་ལས་ནི་བགེགས་རྣམས་འབྱུང་།། 
གདུལ་བར་དཀའ་བའི་སེམས་གཟུང་ཞིང་།། 
འདོད་པ་ལྔ་ནི་སྤང་པར་བྱ།། 
སྔོན་དུ་རྗེས་དྲན་ནས་བརྩམས་ཏེ།། 
ཡང་ན་རྡོ་རྗེ་སེམས་དཔར་འགྱུར།། 
བཅོམ་ཞིང་ངེས་པར་བཅད་ནས་ནི།། 
ཡི་གེ་ཧཱུཾ་གིས་བསྐྲད་པར་བྱ།། 
རྡོ་རྗེ་ལས་ཀྱི་ཕྱག་རྒྱ་ཡིས།། 
རྡོ་རྗེ་ར་བ་བཅིང་བར་བྱ།། 
ཧཱུཾ་མཛད་རྡོ་རྗེ་བསྡམ་བྱ་ཞིང་།། 
དེ་ནི་རྡོ་རྗེ་ར་བས་བསྐོར།། 
རྡོ་རྗེ་སེམས་དཔའ་ཕྱག་རྒྱ་ཆེས།། 
དཀྱིལ་འཁོར་ཡང་དག་བྱིན་བརླབས་ནས།། 
ཅི་ནུས་པར་ནི་རྒྱས་པ་རུ།། 
ར་བ་མཆོག་ནི་བཅིང་བར་བྱ།། 
རྟོག་པ་ཀུན་ལ་ངེས་སྦྱར་ནས།། 
སེམས་ནི་དག་པར་འགྱུར་བ་ཡིན།། 
དཀྱིལ་འཁོར་དག་གི་མཚན་ཉིད་ནི།། 
མཁས་པ་ཡིས་ནི་གཟུང་བར་བྱ།། 
གྲོགས་དག་དང་ནི་ཐམས་ཅད་ལ།། 
གཡེལ་བ་མེད་པར་བསྲུང་བར་བྱ།། 
གསོར་ཞིང་ལེགས་པར་བཀལ་བ་དང་།། 
ཚད་དང་ལྡན་ཞིང་མཛེས་པ་དང་།། 
དྲི་ཞིམ་རེག་བྱ་འཇམ་པ་དང་།། 
ལེགས་པར་བྱས་ཤིང་སྲ་བ་དང་།། 
དྲི་བསུང་དང་ནི་ཡང་དག་ལྡན།། 
སྣ་ཚོགས་ཚོན་གྱིས་ཀུན་དུ་ཁྱབ།། 
དྲི་བཅས་ཚོན་དུ་སྤང་བྱ་ཞིང་།། 
ཆོས་ཀྱི་དཀྱིལ་འཁོར་ཐིག་གདབ་བ།། 
དེ་ནས་དེ་ནི་ཡང་དག་བཤད།། 
དཀྱིལ་འཁོར་མཆོག་ནི་ཆེན་པོ་སྟེ།། 
སངས་རྒྱས་ཀུན་གྱི་གསང་བ་ཆེ།། 
དཀྱིལ་འཁོར་ཀུན་གྱི་གསང་བ་ཆེ།། 
སངས་རྒྱས་བརྟན་པའི་རྡོ་རྗེ་ཅན།། 
སེམས་ཅན་འདི་རྣམས་གདུལ་བྱ་མིན།། 
བསོད་ནམས་ཡེ་ཤེས་རྒྱ་མཚོ་ཆེ།། 
ཚོགས་ནི་ཀུན་དུ་མ་བསགས་པ།། 
བསོད་ནམས་ཚོགས་དང་མི་ལྡན་ཞིང་།། 
སངས་རྒྱས་འབྱུང་ལ་ཆགས་དང་བྲལ།། 
སེམས་ཅན་དེ་རྣམས་མོས་བྱའི་ཕྱིར།། 
དཀྱིལ་འཁོར་ཆེན་པོ་བསྟན་པ་ཡིན།། 
སངས་རྒྱས་འབྱུང་བ་དང་ལྡན་པ།། 
དེ་ནི་དཀྱིལ་འཁོར་འཛིན་དུ་འཇུག།
ཡང་ན་བསོད་ནམས་དག་གི་ཚོགས།། 
དེ་ནི་རང་ཉིད་ཀྱིས་མཐོང་འགྱུར།། 
གང་ཕྱིར་ཚོགས་བཅས་ལོངས་སྤྱོད་དང་།། 
ཆོས་ཀྱི་སྐུ་ནི་བླ་ན་མེད།། 
རྡོ་རྗེའི་དམ་ཆོས་ལས་བྱུང་བའི།། 
སངས་རྒྱས་འབྱུང་བ་འཛིན་དུ་གཞུག།
གལ་ཏེ་དེ་ནི་ཚོགས་བསགས་གྱུར།། 
སྔོན་དུ་སངས་རྒྱས་རྗེས་སུ་མཐོང་།། 
དཀྱིལ་འཁོར་སྦྱོར་བ་ལ་གནས་ཏེ།། 
སངས་རྒྱས་ཐམས་ཅད་དེས་མཐོང་འགྱུར།། 
ཚོགས་ནི་བསགས་པ་མེད་པ་དང་།། 
སངས་རྒྱས་མཐོང་བ་མེད་བ་རུ།། 
དེས་ནི་ཐོས་པ་རྙེད་མི་འགྱུར།། 
དང་པོར་འདིར་འཇུག་སྨོས་ཅི་དགོས།། 
གང་ཕྱིར་སངས་རྒྱས་ཐམས་ཅད་ཀྱི།། 
འདི་ནི་གསང་བ་མཚུངས་མེད་པ།། 
འདི་ནི་ཐེག་ཆེན་སྙིང་པོ་སྟེ།། 
ཆོས་ཀྱི་འཁོར་ལོ་བླ་ན་མེད།། 
བསྐལ་པ་གྲངས་མེད་པ་རུ་བྱུང་།། 
ས་ཡི་ཕ་རོལ་ཕྱིན་པ་མཆོག།
གང་ཕྱིན་གསང་བ་མཐོ་བ་ཐོབ།། 
རབ་ཏུ་དགའ་བ་སྒྲུབ་པར་འགྱུར།། 
གལ་ཏེ་རྣལ་འབྱོར་པ་དེ་བརྩོན།། 
ཚེ་འདི་ཉིད་ལ་མྱ་ངན་འདས།། 
རབ་ཏུ་དགའ་བའི་ས་ཐོབ་ཅིང་།། 
རྡོ་རྗེ་ཉིད་ནི་ཐེ་ཚོམ་མ་མེད།། 
ཡང་ན་མཐོང་བ་ཙམ་གྱིས་ནི།། 
སྐྱེ་བ་བཅུ་དྲུག་མྱ་ངན་འདའ།། 
རབ་ཏུ་དགའ་བ་ཐོབ་པ་ཡང་།། 
ཡང་ན་རྡོ་རྗེ་ཉིད་ཀྱང་ངོ།། 
ས་ལ་ཉི་ཟླ་ལྟུང་བྱེད་ཅིང་།། 
དེ་ནི་ནམ་མཁའི་རང་བཞིན་འགྱུར།། 
སོ་སོའི་སྐྱེ་བོས་སངས་རྒྱས་ཉིད།། 
འགྲུབ་པར་འགྱུར་ཏེ་གཞན་དུ་མིན།། 
རྣལ་འབྱོར་མཆོག་ནི་བླ་མེད་པ།། 
དེ་ཕྱིར་རྣལ་འབྱོར་ཆེན་པོ་སྦྱོར།། 
གལ་ཏེ་སངས་རྒྱས་ཉིད་འདོད་ན།། 
བརྩོན་འགྲུས་ཆེན་པོས་བསྡད་མི་བྱ།། 
ཚད་ནི་ཇི་སྐད་བཤད་པ་རུ།། 
དེ་བཞིན་གཞུང་གི་རྗེས་འབྲངས་ནས།། 
ཕྱི་ཡི་དཀྱིལ་འཁོར་ཐིག་གདབ་བྱ།། 
གང་ཕྱིར་རྡོ་རྗེ་འཛིན་པའི་གནས།། 
ཟུར་བཞི་པ་ལ་སྒོ་བཞི་པ།། 
རྟ་བབས་བཞིས་ནི་མཛེས་པར་བྱ།། 
ཐིག་བཞི་དང་ནི་ཡང་དག་ལྡན།། 
ཆ་མཉམ་པས་ནི་མཛེས་པར་གྱུར།། 
དར་གྱི་ཆུན་པོས་བརྒྱན་གྱུར་ཅིང་།། 
རིན་ཆེན་དྲ་བས་རྣམ་པར་བརྒྱན།། 
གཡེར་ཀའི་དྲ་བས་ཡང་དག་ལྡན།། 
ཁ་དོག་ལྔ་པོས་རབ་ཏུ་མཛེས།། 
དྲིལ་བུའི་དྲ་བས་ཤིན་ཏུ་སྤྲས།། 
རྔ་ཡབ་སྣ་ཚོགས་ཀྱིས་མཛེས་པ།། 
ཕྲེང་བ་རྔ་ཡབ་བླ་རེ་དང་།། 
ཉི་ཟླ་དག་གིས་ཉེ་བར་མཛེས།། 
ཀུན་ནས་ཕྱི་རོལ་གནས་དག་ཏུ།། 
རྡོ་རྗེ་ཁ་ཁྱེར་ཡང་དག་རྟེན།། 
ཀུན་དུ་ཁ་ཁྱེར་དང་ལྡན་པ།། 
སྒོ་ནི་ཁ་ཁྱེར་མེད་པའོ།། 
རྩེ་མོ་རྡོ་རྗེ་སྡོ་རང་བཞིན།། 
གཞན་ནི་གསེར་གྱི་མདོག་ཅན་དང་།། 
དམར་པོ་པདྨ་ལྟ་བུ་དང་།། 
གཞན་ཡང་ཤེལ་ལྟར་དཀར་བ་དང་།། 
རིན་ཆེན་རང་བཞིན་མཆོག་ཀུན་གྱི།། 
དཀྱིལ་འཁོར་མཛེས་པར་བྲི་བར་བྱ།། 
སྣ་ཚོགས་གཟུགས་ནི་མཛེས་པ་མཆོག།
རྡོ་རྗེ་ལྷ་མོའི་ཚོགས་ཀྱིས་མཆོད།། 
རིམ་གཉིས་སྒོ་དང་ཡང་དག་ལྡན།། 
རྟ་བབས་སྣ་ཚོགས་དང་ལྡན་པ།། 
དཀར་ཞིང་གསལ་དང་རྡོ་རྗེ་དང་།། 
ཉི་ཟླ་དག་གིས་རྣམ་པར་སྤྲས།། 
འདབ་མ་བཞི་དང་ཡང་དག་ལྡན།། 
སྒོ་བཞི་དག་ནི་མཆོག་ཏུ་མཛེས།། 
མཐོ་ཞིང་ཡངས་ལ་མཛེས་པ་སྟེ།། 
རྡོ་རྗེ་རྡོ་རྗེ་ཡང་དག་ལྡན།། 
རྡོ་རྗེ་སྒོ་སྲུང་སྐལ་ཆེན་པོ།། 
བདག་ཉིད་རྡོ་རྗེ་ལྕགས་ཀྱུ་འཛིན།། 
གཏུམ་པོ་སྲུང་བྱེད་རྣལ་འབྱོར་པ།། 
ཤར་གྱི་སྒོ་རུ་ཡང་དག་གནས།། 
ལྷོ་རུ་རྡོ་རྗེ་ཞགས་པ་སྟེ།། 
ནུབ་ཏུ་རྡོ་རྗེ་ལྕགས་སྒྲོག་གོ།། 
རྡོ་རྗེ་དྲིལ་བུ་སྐལ་ཆེན་པོ།། 
བྱང་གི་སྒོ་རུ་ཡང་དག་གནས།། 
འཇུག་པ་དང་ནི་འབྱུང་བའང་རུང་།། 
རྡོ་རྗེ་ཤུགས་ནི་བརྗོད་པར་བྱ།། 
རི་མོ་དམན་མ་བརྫིས་བྱས་ན།། 
དམ་ཚིག་དེ་ཉིད་མཐོང་མི་འགྱུར།། 
ཨོཾ་བཛྲ་བེ་གཱ་ཀྲ་མ་ཧཱུཾ།
གང་གི་དུས་སུ་ཐིག་འདེབས་པ།། 
རྡོ་རྗེའི་ཐིག་ནི་བརྗོད་པར་བྱ།། 
ས་ཡི་ཆ་ནི་མ་ལུས་པ།། 
ཐམས་ཅད་རྡོ་རྗེའི་རང་བཞིན་འགྱུར།། 
ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུཾ།
སྔོན་དུ་ཚོན་རྩིའི་ཕྱེ་མ་ལ།། 
འབར་བའི་བལྟ་བས་ཡང་དག་བལྟ།། 
བཛྲ་རཱ་ག་ཞེས་བརྗོད་ན།། 
ཐམས་ཅད་རྡོ་རྗེའི་རང་བཞིན་འགྱུར།། 
ཨོཾ་བཛྲ་རཱ་ག་ཧཱུཾ།
མཚམས་ཀྱི་ཆ་ནི་ཐམས་ཅད་དང་།། 
སྒོ་ཁྱུད་ཀྱི་ནི་མཚམས་རྣམས་སུ།། 
རྡོ་རྗེ་རིན་ཆེན་རྣམས་ཀྱིས་སྤྲས།། 
ཕྱི་རོལ་དཀྱིལ་འཁོར་ཐིག་གདབ་བ་བྱ།། 
ལོགས་དང་ཆ་ནི་མཉམ་པ་དང་།། 
ཀུན་ནས་ཆ་ནི་རྣམ་པར་ཕྱེ།། 
དཀྱིལ་འཁོར་ཆ་ནི་རྣམ་པར་གསལ།། 
འཁོར་ལོའི་དཀྱིལ་འཁོར་ཐིག་གདབ་བྱ།། 
དེ་ཡི་ནང་གི་རིམ་པ་རུ།། 
ཞུགས་ནས་འཁོར་ལོ་དེ་མཚུངས་པ།། 
ཀུན་དུ་ཆ་ནི་མཉམ་པར་བྲི།། 
ཀ་བ་བརྒྱད་ཀྱིས་ཉེ་བར་མཛེས།། 
རྡོ་རྗེའི་ཀ་བའི་མདུན་གནས་སུ།། 
དཀྱིལ་འཁོར་དག་ནི་ལྔ་ཡིས་བརྒྱན།། 
གནས་ལྔ་དག་ནི་ཐམས་ཅད་དུ།། 
འཁོར་ལོ་ལྔ་ནི་དགོད་པར་བྱ།། 
འཁོར་ལོའི་དཀྱིལ་འཁོར་དབུས་སུ་ནི།། 
ཀུན་དུ་བྲི་ཞིང་དགོད་པར་བྱ།། 
རྡོ་རྗེ་བསྙེམས་ཚུལ་གྱིས་བལྟས་ནས།། 
རྡོ་རྗེ་སེམས་དཔའ་གཟུང་བར་བྱ།། 
ཨོཾ་བཛྲ་སཏྭ་ཧཱུཾ།
དེ་ལ་དཀྱིལ་འཁོར་དབུས་སུ་ནི།། 
སངས་རྒྱས་རྒྱལ་པོ་དགོད་པར་བྱ།། 
གང་གི་ཐུགས་ལས་ངེས་བྱུང་བ།། 
གསང་བའི་ཚོགས་ནི་སྟུག་ཅིང་བརྟན།། 
རྣམ་པར་སྣང་མཛད་རྣལ་འབྱོར་ཆེ།། 
ཕྱོགས་རྣམས་ཀུན་དུ་རྣམ་པར་གསལ།། 
གང་གི་མཚན་སྨོས་ཙམ་གྱིས་ནི།། 
སྡིག་པ་ཀུན་ལས་རྣམ་གྲོལ་འགྱུར།། 
འཁོར་ལོས་སྒྱུར་བ་ཚོགས་ཆེན་པོ།། 
སེམས་དཔའ་བཞི་པོ་རྒྱལ་པོ་ཆེ།། 
ཕྱོགས་རྣམས་དག་ནི་ཐམས་ཅད་དུ།། 
རྡོ་རྗེ་ཤུགས་འཆང་དག་གིས་དགོད།། 
ཤར་དུ་རྡོ་རྗེ་སེམས་དཔའ་སྟེ།། 
ལྷོ་རུ་རྡོ་རྗེ་རིན་ཆེན་ནོ།། 
ནུབ་ཏུ་རྡོ་རྗེ་ཆོས་ཞེས་པ།། 
རྡོ་རྗེའི་ལས་ནི་བྱང་དུའོ།། 
རྡོ་རྗེ་སེམས་དཔའ་ལྔ་པོ་ནི།། 
ཐམས་ཅད་སངས་རྒྱས་ཅོད་པན་ལྡན།། 
རྒྱན་རྣམས་ཐམས་ཅད་ཀྱིས་སྤྲས་པ།། 
ནམ་བཟའ་དཀར་པོ་དག་མན་བས་པ།། 
དེ་ལ་འདི་རྣམས་ཀྱི་སྙིང་པོ་ནི།། 
ཨོཾ་སརྦ་ཡོ་གཱི་ཤྭ་ར་ཡ་ཧྲཱི་ཧཱུཾ།། 
ཨོཾ་བཛྲ་སཏྭ་ཧཱུཾ།
ཨོཾ་བཛྲ་རཏྣ་ཧཱུཾ།
ཨོཾ་བཛྲ་དྷརྨ་ཧཱུཾ།
ཨོཾ་བཛྲ་ཀརྨ་ཧཱུཾ།
རྡོ་རྗེ་སེམས་དཔའ་རྡོ་རྗེ་ཆེ།། 
རྩེ་མོ་ལྔ་པ་དགོད་པར་བྱ།། 
རྡོ་རྗེ་རིན་ཆེན་རིན་པོ་ཆེ།། 
རྡོ་རྗེ་པདྨའི་པདྨ་སྟེ།། 
རྡོ་རྗེ་ལས་ཀྱི་རྡོ་རྗེ་ནི།། 
རྡོ་རྗེ་རྣོན་པོ་མཚོན་ཆ་ཆེ།། 
རྣམ་སྣང་རང་གི་ཕྱག་རྒྱ་ནི།། 
ཡེ་ཤེས་ཁུ་ཚུར་ཡོངས་སུ་འཛིན།། 
ཟླ་བའི་དཀྱིལ་འཁོར་དང་ལྡན་པ།། 
འོད་ཀྱི་དབུས་སུ་ཡང་དག་གནས།། 
བདག་ཉིད་ཆེན་པོ་བཞི་པོ་ཀུན།། 
བཅོམ་ལྡན་འདས་ལས་རབ་ཏུ་བྱུང་།། 
གང་ན་འཁོར་ལོ་མེད་པ་ཡི།། 
དབུས་ཀྱི་འཁོར་ལོའི་གྲྭ་བཞི་རུ།། 
བཙུན་མོ་ཆེན་མོ་ལྷ་མོ་བཞི།། 
དགོད་པའི་ཆོས་ཉིད་བསམ་པར་བྱ།། 
རྡོ་རྗེ་སེམས་མ་རྡོ་རྗེ་ཆོས།། 
དེ་བཞིན་རྡོ་རྗེ་རིན་ཆེན་མ།། 
རྡོ་རྗེ་ལས་མ་བཙུན་མོ་ཆེ།། 
དཀྱིལ་འཁོར་གྲྭ་བཞིར་བྲི་བར་བྱ།། 
རྡོ་རྗེ་སེམས་མ་བྱང་སེམས་མ།། 
ཕ་རོལ་ཕྱིན་པ་ཆེན་པོ་མཆོག།
ལྷ་མོ་ཆེན་མོ་རྡོ་རྗེ་ཆོས།། 
ཤེས་རབ་ཕ་རོལ་ཕྱིན་པ་མཆོག།
དཔལ་ཆེན་རྡོ་རྗེ་རིན་ཆེན་མ།། 
བསོད་ནམས་ཀྱི་ནི་ཚོགས་གཏེར་བྱེད།། 
མཁའ་མཛོད་ཅེས་བྱ་རྡོ་རྗེ་ལས།། 
ལས་ཀྱི་ཕ་རོལ་ཕྱིན་པ་མཆོག།
དེ་ནས་འདི་རྣམས་ཀྱི་གསང་བའི་མིང་ནི།
དཔལ་ཆེན་རྡོ་རྗེ་དཀར་མོ་དང་།། 
རྡོ་རྗེ་སྒྲོལ་མ་མཁའ་རྡོ་རྗེ།། 
རིགས་ཀྱི་དཀྱིལ་འཁོར་ཐམས་ཅད་ལས།། 
དེ་དག་གསང་མཆོག་བླ་ན་མེད།། 
ཐམས་ཅད་ཟླ་བ་གང་འོད་ལྡན།། 
རྐེད་པར་བསྙེམས་བཅས་རོལ་པར་ལྡན།། 
ཇི་ལྟར་རྒྱལ་བའི་རྣམ་བཞི་བཞིན།། 
རང་གི་ཕྱག་མཚན་གྱིས་བྲེལ་ཕྱག།
སེང་གེའི་སྙོམས་ཚུལ་རོལ་ལྡན་པ།། 
རྡོ་རྗེ་ཤུགས་ཀྱིས་སོང་ནས་སུ།། 
ཤར་གྱི་མི་བསྐྱོད་དཀྱིལ་འཁོར་ལ།། 
ཟླ་བའི་དབུས་སུ་མི་བསྐྱོད་པ།། 
སྟོན་པའི་ཕྱག་རྒྱ་ཡོངས་སུ་འཛིན།། 
མཁས་པས་ཡང་དག་བྲི་ཞིང་དགོད།། 
དེ་ཡི་ཕྱོགས་རྣམས་ཡོངས་སུ་འཛིན།། 
མཁས་པས་ཡང་དག་བྲི་ཞིང་དགོད།། 
དེ་ཡི་ཕྱོགས་རྣམས་ཐམས་ཅད་དུ།། 
དམ་ཚིག་དག་ནི་བཞི་པོ་བྲི།། 
མདུན་དུ་ཕྱག་ན་རྡོ་རྗེ་སྟེ།། 
རྡོ་རྗེ་ལྕགས་ཀྱུ་གཡས་སུའོ།། 
རྡོ་རྗེ་ཆགས་པ་དེ་བཞིན་གཡོན།། 
རྒྱབ་ཏུ་ལེགས་པ་ཡང་དག་བྲི།། 
རྒྱན་རྣམས་ཐམས་ཅད་ཀྱིས་སྤྲས་ཤིང་།། 
རྡོ་རྗེ་ཕྱེད་པའི་དབང་བསྐུར་ལྡན།། 
རྡོ་རྗེ་ཤུགས་ཀྱིས་སོང་ནས་ནི།། 
ལྷོ་ཡི་རིན་ཆེན་དཀྱིལ་འཁོར་དུ།། 
ཟླ་བའི་དབུས་སུ་རིན་ཆེན་འབྱུང་།། 
མཆོག་འཛིན་པ་ཡི་ཕྱག་རྒྱ་འཛིན།། 
མཁས་པས་ཡང་དག་བྲི་ཞིང་དགོད།། 
དེ་ཡི་ཕྱོགས་རྣམས་ཐམས་ཅད་དུ།། 
རིན་ཆེན་སེམས་དཔའ་བཞི་པོ་ནི།། 
མདུན་དུ་རྡོ་རྗེ་རིན་ཆེན་ཏེ།། 
གཡས་སུ་རྡོ་རྗེ་གཟི་བརྗིད་དོ།། 
གཡོན་དུ་རྡོ་རྗེ་རྒྱལ་མཚན་ཏེ།། 
རྒྱབ་ཏུ་བཞད་པ་ཡང་དག་བྲི།། 
རྒྱན་རྣམས་ཐམས་ཅད་ཀྱིས་སྤྲས་ཤིང་།། 
རྡོ་རྗེ་རིན་ཆེན་དབང་བསྐུར་ལྡན།། 
རྡོ་རྗེ་ཤུགས་ཀྱིས་སོང་ནས་ནི།། 
ནུབ་ཏུ་པདྨའི་དཀྱིལ་འཁོར་ལ།། 
ཆོས་ཀྱི་འཁོར་ལོ་ཡོངས་སུ་འཛིན།། 
དབུས་སུ་འདུག་པ་འོད་དཔག་མེད།། 
སེམས་དཔའ་ཆེན་པོ་ཡེ་ཤེས་ཆེ།། 
ཕྱོགས་བཞི་རུ་ནི་དགོད་པར་བྱ།། 
རྡོ་རྗེ་ཆོས་ནི་མདུན་དུ་སྟེ།། 
གཡས་སུ་རྡོ་རྗེ་རྣོན་པོའོ།། 
གཡོན་དུ་རྡོ་རྗེ་འཁོར་ལོ་སྟེ།། 
རྡོ་རྗེ་སྨྲ་བ་རྒྱབ་ཏུའོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
བྱང་གི་ལས་ཀྱི་དཀྱིལ་འཁོར་ལ།། 
མཆོག་སྦྱིན་ཕྱག་རྒྱ་ཡོངས་སུ་འཛིན།། 
ཐུབ་པ་དོན་ཡོད་གྲུབ་པ་དགོད།། 
དེ་ཡི་ཕྱོགས་རྣམས་ཐམས་ཅད་དུ།། 
ལས་ཆེན་པོ་དག་ཡང་དག་བྲི།། 
ཀུན་ནས་ཕྱོགས་ནི་བཞི་དག་ཏུ།། 
ཕྱག་ན་རང་གི་ཕྱག་མཚན་མཚོན།། 
མདུན་དུ་རྡོ་རྗེ་ལས་ཡིན་ཏེ།། 
གཡས་སུ་རྡོ་རྗེ་སྲུང་བའོ།། 
གཡོན་དུ་རྡོ་རྗེ་གནོད་སྦྱིན་ཏེ།། 
རྡོ་རྗེ་ཁུ་ཚུར་རྒྱབ་ཏུའོ།། 
དེ་ནས་ཕྱག་མཚན་བཅུ་དྲུག་དང་།། 
དབུས་མ་ཉི་ཤུར་རབ་བཤད་བྱ།། 
བཅུ་དྲུག་དབུས་མ་ཉི་ཤུ་ནི།། 
གོ་རིམས་བཞིན་དུ་རབ་བཤད་བྱ།། 
ཇི་ལྟར་རིགས་ཤིང་འཚམ་པ་ལ།། 
རྡོ་རྗེ་ཆེན་པོ་རྩེ་ལྔ་པ།། 
རྡོ་རྗེ་རིན་ཆེན་རིན་པོ་ཆེ།། 
རྡོ་རྗེ་པདྨ་ཆེན་པོ་དང་།། 
རྡོ་རྗེ་རྣོན་པོ་དབུས་མ་ཡིན།། 
ཕྱག་ན་རྡོ་རྗེའི་རྡོ་རྗེ་ཆེ།། 
དེ་བཞིན་རྡོ་རྗེ་ལྕགས་ཀྱུ་འཛིན།། 
རྡོ་རྗེ་ཆགས་པ་གཞུ་ཉིད་དོ།། 
རྡོ་རྗེ་ལེགས་པའི་རྡོ་རྗེ་གཉིས།། 
རྡོ་རྗེ་རིན་ཆེན་ཆེན་པོ་ཆེ།། 
རྡོ་རྗེ་གཟི་བརྗིད་ཉི་མ་སྟེ།། 
རྡོ་རྗེ་རྒྱལ་མཚན་རྒྱལ་མཚན་སྒྲེང་།། 
རྡོ་རྗེ་བཞད་པ་ཚེམས་ཆེན་པོ།། 
རྡོ་རྗེ་ཆོས་ཀྱི་པདྨ་ཆེས།། 
རྡོ་རྗེ་རྣོན་པོ་རལ་གྲི་བཟང་།། 
རྡོ་རྗེ་རྒྱུ་ཡི་འཁོར་ལོ་ཆེ།། 
རྡོ་རྗེ་སྨྲ་བའི་ཡི་གེ་སྟེ།། 
རྡོ་རྗེ་རྣོན་པོ་ལས་ཆེན་པོ།། 
རྡོ་རྗེ་སྲུང་བའི་ཆོ་ག་སྟེ།། 
རྡོ་རྗེ་གནོད་སྦྱིན་མཆེ་བ་ཆེ།། 
རྡོ་རྗེ་ཁུ་ཚུར་བསྡམས་པ་སྟེ།། 
ལྕགས་ཀྱུ་ཞགས་པ་ལྕགས་སྒྲོག་དང་།། 
དྲིལ་བུ་དག་ནི་སྒོ་བ་བཞི།། 
རྡོ་རྗེ་སེམས་མའི་རྡོ་རྗེ་ཆེ།། 
དེ་བཞིན་རྡོ་རྗེ་རིན་ཆེན་ནོར།། 
པདྨ་རྡོ་རྗེ་ཆོས་མ་སྟེ།། 
རྡོ་རྗེ་རྣོན་པོ་ལས་མ་ཡིན།། 
གྲྭ་བཞི་དག་ཏུ་གསང་བ་ཡི།། 
ཕྱག་མཚན་དེ་རྣམས་དགོད་པར་བྱ།། 
འཁོར་ལོ་ཆེན་པོའི་ཕྱི་རོལ་གྱི།། 
གྲྭ་བཞི་དག་ནི་ཐམས་ཅད་དུ།། 
གསང་བའི་མཆོད་པ་རྣམ་པ་བཞི།། 
རྡོ་རྗེ་ལྷ་མོ་ཡང་དག་བྲི།། 
རྡོ་རྗེ་སྒེག་མོ་རྡོར་ཕྲེང་མ།། 
དེ་བཞིན་རྡོ་རྗེ་གླུ་མ་ཉིད།། 
བསྙེམས་བཅས་ཕྲེང་བ་པི་བང་དང་།། 
གླུ་གར་གསང་བའི་ལྷ་མོ་རྣམས།། 
ཕྱི་རོལ་དཀྱིལ་འཁོར་མཚམས་རྣམས་སུ།། 
མཆོད་པའི་ལྷ་མོ་ཡང་དག་བྲི།། 
མེ་ཏོག་སྤོས་དང་དེ་བཞིན་དྲི།། 
མར་མེ་ནུབ་བྱང་མཚམས་སུའོ།། 
མར་མེ་ལ་སོགས་བར་ཉིད་ཀྱིས།། 
ཕྱི་ཡི་དཀྱིལ་འཁོར་ཐམས་ཅད་དུ།། 
བསྐལ་པ་བཟང་པོའི་སེམས་དཔའ་ཆེ།། 
སྟོང་ནི་ངེས་པར་དགོད་པར་བྱ།། 
མཚན་མ་ཇི་བཞིན་ཅི་རིགས་པས།། 
བྱམས་པ་ལ་སོགས་མ་ལུས་པ།། 
ཇི་ལྟར་མངོན་པར་འདོད་པ་ཡི།། 
སེམས་དཔའ་ཆེན་པོ་དགོད་པར་བྱ།། 
ཆོ་གའི་སྦྱོར་བ་འདི་ཡིས་ནི།། 
ཀུན་དུ་བྲི་ཞིང་དགོད་པར་བྱ།། 
རང་གི་སྙིང་པོས་ཀུན་དབབ་ཕྱིར།། 
རང་རང་གི་ནི་སྙིང་པོ་ཡིན།། 
དེ་ལ་སྙིང་པོ་ནི་འདི་རྣམས་ཡིན་ནོ།། 
ཨོཾ་བཛྲ་པཱ་ཎི་ཧཱུཾ།
བཛྲ་ཨཾ་ཀུ་ཤ་ཛཿ།
བཛྲ་རཱ་ག་ཧོ།
བཛྲ་སཱ་དྷུ་ས།
དམ་ཚིག་མཆོག་གི་སྙིང་པོའོ།། 
ཨོཾ་བཛྲ་མ་ཎི་ཨོཾ།
བཛྲ་ཏེ་ཛ་ཨ།
བཛྲ་ཀེ་ཏུ་ཏྲཱཾ།
བཛྲ་ཧཱ་ས་ཧཱ།
བཛྲ་པདྨ་ཧྲཱི།
བཛྲ་ཏིཀྵྞ་དྷཾ།
བཛྲ་ཧེ་ཏུ་མཾ།
བཛྲ་བྷཱ་ཥ་རཾ།
དབང་གི་སེམས་དཔའ་དང་།
ཡེ་ཤེས་ཀྱི་སེམས་དཔའ་ཆེན་པོའི་སྙིང་པོའོ།། 
བཛྲ་ཀརྨ་ཀཾ།
བཛྲ་རཀྵ་ཧཾ།
བཛྲ་ཡཀྵ་ཧཱུཾ།
བཛྲ་མུཥྚི་བཾ།
ལས་ཀྱི་སེམས་དཔའ་ཆེན་པོའི་སྙིང་པོའོ།། 
དེ་རྣམས་ནི་རབ་ཏུ་གནས་པའི་སྙིང་པོ་ཡིན་ནོ།། 
དེ་ནས་སངས་རྒྱས་ཀྱི་སྙིང་པོ་ནི།
བཛྲ་ཧཱུཾ།
རཏྣ་ཏྲཱཾ།
དྷརྨ་ཧྲཱིཿ།
ཀརྨ་ཨཱ།
ལྷ་མོ་རྣམས་ཀྱི་སྔར་བཤད་ཟིན་ཏོ།། 
སྒོ་སྲུང་རྣམས་ཀྱི་ཡང་དེ་བཞིན་ནོ།། 
ཆོ་གའི་སྦྱོར་བ་འདི་ཡིས་ནི།། 
དཀྱིལ་འཁོར་ཐམས་ཅད་དགོད་པར་བྱ།། 
དེ་ནས་རྡོ་རྗེ་སློབ་དཔོན་གྱི་ལས་བཤད་པར་བྱ་སྟེ།
ཀུན་ནས་རྡོ་རྗེ་རྣལ་འབྱོར་གྱིས།། 
ཆོས་ཀྱི་བློ་ཅན་གྱིས་བྲི་བྱ།། 
དཔལ་མཆོག་དང་པོ་ལས་གསུངས་པའི།། 
སེམས་དཔའི་ཕྱག་རྒྱ་བཅིང་བར་བྱ།། 
ཐེག་པ་ཆེན་པོ་མངོན་པར་རྟོགས།། 
ལན་བདུན་དུ་ནི་བརྗོད་པར་བྱ།། 
ཕྱི་རོལ་དཀྱིལ་འཁོར་འཁོར་ལོ་ལ།། 
ལན་བདུན་དུ་ནི་བསྐོར་བར་བྱ།། 
འཁོར་ལོའི་དཀྱིལ་འཁོར་རྫོགས་པར་ནི།། 
མཁས་པས་ཐམས་ཅད་བལྟ་བར་བྱ།། 
གལ་ཏེ་ཆད་དམ་ལྷག་ཀྱང་རུང་།། 
རྡོ་རྗེ་ཤུགས་ཀྱིས་དག་པར་བྱ།། 
འཁོར་ལོ་ཆེན་པོ་དག་པར་བྱས།། 
སངས་རྒྱས་རྣལ་འབྱོར་ཡང་དག་གཟུང་།། 
རྒྱལ་བ་རྣམས་ལ་བདག་ཉིད་ནི།། 
དབུལ་བའི་ལས་ནི་ཀུན་དུ་བྱ།། 
དེ་ནས་ཡོ་བྱད་ཐམས་ཅད་ཀྱིས།། 
དཀྱིལ་འཁོར་ལ་ནི་མཆོད་པར་བྱ།། 
ཅི་འབྱོར་པས་ནི་བྱ་བ་སྟེ།། 
དམན་པར་གྱུར་ཀྱང་ཉེས་པ་མེད།། 
འབྱོར་པ་ཅི་སྙེད་ཡོད་པ་ཀུན།། 
གོ་རིམས་བཞིན་དུ་རབ་ཏུ་དབུལ།། 
བུམ་པ་གང་བ་འབུམ་ཕྲག་གམ།། 
སྟོང་ངམ་ཡང་ན་བརྒྱ་ཡང་རུང་།། 
མར་མེ་འབུམ་ཕྲག་སྟོང་ངམ་ནི།། 
ཡང་ན་སྟོང་ངམ་བརྒྱ་ཡང་རུང་།། 
དྲི་དང་སྤོས་ཀྱི་སྣོད་འབུམ་མམ།། 
ཡང་ན་སྟོང་ངམ་བརྒྱ་ཡང་རུང་།། 
ག་པུར་ཨ་ག་རུ་ཉིད་དང་།། 
དུ་རུ་སྐ་དང་ཙནྡན་སོགས།། 
མང་སྦྱར་དྲི་ཞིམ་དང་ལྡན་པ།། 
སྤོས་རྣམས་འདི་དག་བསྲེག་པར་བྱ།། 
གསེར་རམ་དངུལ་གྱི་སྣོད་དག་དང་།། 
ས་ལས་བྱས་ཀྱང་ཉེས་པ་མེད།། 
ཡོ་བྱད་ཇི་སྙེད་ཡོད་པ་ཀུན།། 
དཀྱིལ་འཁོར་དུ་ནི་གཞག་པར་བྱ།། 
དེ་ལ་ཀོང་བུ་སྟོང་ཕྲག་གམ།། 
མར་མེ་སྡོང་བུ་ཤིན་ཏུ་འབར།། 
ཐ་མེ་སྣོད་གཅིག་སྟེ།། 
མ་ཚང་གྱུར་ཀྱང་ཉེས་པ་མེད།། 
དར་ནི་ཕྱར་བར་བྱེ་བ་བྲེ།། 
རྔ་ཡབ་ཕྲེང་བས་རྣམ་པར་བརྒྱན།། 
དྲ་བ་དྲ་བ་ཕྱེད་པས་སྤྲས།། 
ཟླ་བ་ཕྱེད་པས་ཉེ་བར་མཛེས།། 
སྣ་ཚོགས་བཞོན་པ་བརྒྱ་འམ་ནི།། 
སྟོང་ཕྲག་གཅིག་ཀྱང་ཉེས་པ་མེད།། 
ཐམས་ཅད་མ་ཚང་གཅིག་ཉིད་ཀྱང་།། 
བདེ་བས་རོལ་མོ་མཆོག་རྣམས་བྱ།། 
ཕན་པའི་ཟས་ནི་སྟོང་ཕྲག་དང་།། 
བྱེ་བྲག་དག་ནི་རྒྱ་མཚོ་ཚོགས།། 
བཅའ་བ་སྣ་ཚོགས་པ་ཡང་སྟེ།། 
གལ་ཏེ་མ་ཚང་ཉེས་པ་མེད།། 
དྲི་དང་གོས་བཟང་ཐམས་ཅད་དང་།། 
དྲི་ཞིམ་པ་ཡི་བྱུག་པ་དང་།། 
བྱ་བ་མཆོག་ནི་ཉེ་བར་མཛེས།། 
བླ་རེ་རྣམ་པ་སྣ་ཚོགས་དང་།། 
སྣ་ཚོགས་དྲི་ཡི་ཆུས་བཀང་བ།། 
བུམ་པ་ཤིན་ཏུ་ཡིད་འོང་དང་།། 
མེ་ཏོག་ཤིང་ནི་བརྒྱ་ཉིད་དང་།། 
བཞི་ཡང་ཉེས་པར་མི་འགྱུར་རོ།། 
དྲི་དང་མེ་ཏོག་ཐམས་ཅད་དང་།། 
བདུག་པ་ཡིད་དུ་འོང་བ་ཀུན།། 
གལ་ཏེ་སྦྱོར་བ་ལྡན་གྱུར་ན།། 
མཆོད་པ་རྣམ་པ་ཐམས་ཅད་བྱ།། 
མཆོད་པ་དང་ནི་གཏོར་མ་ཉིད།། 
ཇི་བཞིན་སྒྲུབ་པ་པོས་དེ་ཕུལ།། 
དེ་བཞིན་དངོས་གྲུབ་རྫུ་འཕྲུལ་ནི།། 
མཐོང་བའི་ཆོས་ལ་ཐོབ་པར་འགྱུར།། 
སྔར་ནི་ཇི་སྐད་བསྒྲགས་པ་བཞིན།། 
ཐམས་ཅད་ཆོ་ག་བཞིན་དུ་དགོད།། 
སངས་རྒྱས་ཀུན་ལ་དབུལ་བྱ་ཞིང་།། 
མཆོད་པ་ཉིད་ཀྱང་རབ་ཏུ་བྱ།། 
དེ་ནས་དཀྱིལ་འཁོར་འཁོར་ལོ་ཡི།། 
དབུས་ཀྱི་འཁོར་ལོ་ཕྱག་བྱས་ནས།། 
པུས་མོ་བཙུགས་ཏེ་འདུག་ནས་ནི།། 
ཡང་དག་པར་ནི་དགུག་པར་བྱ།། 
སེམས་དཔའ་རྡོ་རྗེ་ལྕགས་ཀྱུ་བཅིང་།། 
རྡོ་རྗེ་ལྕགས་ཀྱུ་བརྗོད་པར་བྱ།། 
ཉི་ཤུ་གཅིག་ཏུ་བཟླས་པ་ཡིས།། 
དེ་བཞིན་གཤེགས་རྣམས་ཀུན་དུ་གཤེགས།། 
དེ་ནས་སྒོ་སྲུང་བཅིངས་ནས་ནི།། 
ཡི་གེ་ཛཿ་ནི་ཡོངས་སུ་བརྗོད།། 
རྡོ་རྗེ་ཅན་ནི་ཐམས་ཅད་དགུག།
ཐེ་ཚོམ་མེད་པར་གཤེགས་པར་གྱུར།། 
རྡོ་རྗེ་ཞགས་པ་བཅིངས་ནས་ནི།། 
ཆོ་ག་ཇི་བཞིན་ངེས་པར་གཞུག།
རྡོ་རྗེ་ལྕགས་སྒྲོག་བཅིངས་ནས་ནི།། 
དབང་དུ་ཡང་ནི་རྟག་ཏུ་བྱ།། 
རྡོ་རྗེ་དྲིལ་བུའི་ཕྱག་རྒྱ་ཡིས།། 
དེ་དག་ཉིད་ཀྱང་དབབ་པར་བྱ།། 
རྡོ་རྗེ་གནས་པའི་ཕྱག་རྒྱ་ཡིས།། 
གནས་རྣམས་ཀུན་ནི་དགོད་པར་བྱ།། 
ཅི་ནུས་པར་ནི་རབ་ཏུ་བསྒྲགས།། 
དེ་ནས་མཆོད་པ་རབ་ཏུ་བྱ།། 
སྤོས་དང་མེ་ཏོག་ལ་སོགས་པའི།། 
ཕྱག་རྒྱའི་དཀྱིལ་འཁོར་ཀུན་ལ་སྦྱར།། 
བདག་ཉིད་དབུལ་དང་མཆོད་པ་དང་།། 
བཤགས་དང་གསོལ་བ་བཏབ་ལ་སོགས།། 
བྱང་ཆུབ་སེམས་ནི་བསྐྱེད་ནས་ཀྱང་།། 
སྡོམ་པ་ཡང་དག་སྤྱད་པར་བྱ།། 
རྡོ་རྗེ་སེམས་དཔའི་ཕྱག་རྒྱ་ཆེས།། 
བདག་ཉིད་ལ་ནི་དབང་བསྐུར་བྱ།། 
སེ་གོལ་དག་ནི་བརྡབ་བྱ་ཞིང་།། 
སངས་རྒྱས་ཐམས་ཅད་བསྡུ་བར་བྱ།། 
སངས་རྒྱས་སྲས་དང་བཅས་པ་ཀུན།། 
བཀུག་ཅིང་རབ་ཏུ་བཅུག་ནས་ནི།། 
རྡོ་རྗེ་ལྕགས་སྒྲོག་ཡང་དག་དབབ།། 
རྡོ་རྗེ་སེམས་དཔའི་ཕྱག་རྒྱ་ཆེས།། 
དྲལ་ནས་དེ་ནི་ཡང་དག་དབབ།། 
རྡོ་རྗེ་ཡེ་ཤེས་བླ་ན་མེད།། 
ཡེ་ཤེས་དག་པ་སྐྱེ་བར་འགྱུར།། 
སེམས་དཔའི་ཡེ་ཤེས་འབབ་པར་འགྱུར།། 
རྡོ་རྗེ་དབབ་པ་ཡང་དག་བརྗོད།། 
ཇི་སྟེ་བབས་པར་མ་གྱུར་ན།། 
ཡི་གེ་ཨ་ཡིས་དྲིལ་བུ་དཀྲོལ།། 
མཚམས་མེད་ལྔ་པོ་བྱེད་པ་ཡི།། 
རྡོ་རྗེ་སློབ་དཔོན་འདི་ལྟ་བུ།། 
ཡེ་ཤེས་དམ་པ་སྐྱེ་འགྱུར་ཞིང་།། 
རྨད་དུ་བྱུང་བའང་འདིས་མཐོང་འགྱུར།། 
བརྒྱ་ལས་རྩ་བདུན་ལྷག་པ་ཉིད།། 
མཚན་མའང་དེ་ལས་ལྷག་འབྱུང་འགྱུར།། 
གཞན་དག་གང་ཡང་རུང་བ་ཉིད།། 
གལ་ཏེ་བསོད་ནམས་སྐལ་བ་ཆེ།། 
དེས་ནི་སངས་རྒྱས་ཐམས་ཅད་མཐོང་།། 
ཡང་ན་བྱང་ཆུབ་སེམས་དཔའ་འམ།། 
ཡང་ན་རྡོ་རྗེ་འཛིན་གང་ཉིད།། 
ཡང་ན་འོད་ཟེར་འཕྲོས་པས་མཐོང་།། 
ཧཾ་སྒྲོགས་འབྲུག་གི་སྒྲ་དང་ནི།། 
སྤོས་དང་མེ་ཏོག་དག་གི་བར།། 
བ་སྤུ་ལངས་པ་ལ་སོགས་བྱུང་།། 
དེ་ནས་རྡོ་རྗེ་སློབ་དཔོན་ནི།། 
དཀྱིལ་འཁོར་ཕྱི་རོལ་བྱུང་ནས་ནི།། 
སེམས་མའི་ཕྱག་རྒྱ་ལྡན་གྱུར་པས།། 
སོར་མོ་གཉིས་ཀྱིས་ཕྲེང་བ་གཟུང་།། 
གར་གྱི་ཚུལ་གྱིས་ཞུགས་ནས་ནི།། 
རྡོ་རྗེ་གར་ནི་རབ་བསྐོར་བས།། 
དབུས་ཀྱི་འཁོར་ལོ་རབ་ཞུགས་ནས།། 
ཕྲེང་བ་ཉིད་ནི་དོར་བར་བྱ།། 
ཕྲེང་བ་དེ་ནི་གར་བབས་པ།། 
དེ་དང་དེ་ནི་སྐད་ཅིག་འགྲུབ།། 
སེམས་དཔའི་སྐྱིལ་མོ་ཀྲུང་བཅས་ནས།། 
ཕྱག་རྒྱ་ཐམས་ཅད་བཅིང་བྱས་ན།། 
དངོས་གྲུབ་ཐམས་ཅད་ངེས་པ་རུ།། 
འགྲུབ་འགྱུར་འདི་ལ་ཐེ་ཚོམ་མེད།། 
གཞན་ཡང་དེ་ལ་རྡོ་རྗེ་འཆང་།། 
བྱིན་གྱིས་རློབ་པ་མཛད་པར་འགྱུར།། 
ལངས་ནས་དེར་ནི་བཅོམ་ལྡན་འདས།། 
ཡང་ན་རྡོ་རྗེ་འཛིན་པའང་རུང་།། 
འདར་བ་དང་ནི་གཡོ་བའང་རུང་།། 
དེ་བཞིན་ཡན་ལག་འཁུམས་པ་དང་།། 
ཡང་ན་ཚིག་ནི་བྱུང་བ་དང་།། 
ཅི་སྟེ་ཧཱུཾ་ནི་བརྗོད་པའང་རུང་།། 
ངེས་པར་ལེགས་སོ་ཞེས་བྱ་བ།། 
ཆོ་འཕྲུལ་བདེ་བ་ཆེན་པོ་ནི།། 
རྨད་བྱུང་བསམ་གྱིས་མི་ཁྱབ་སྟེ།། 
རྡོ་རྗེ་སློབ་དཔོན་སྐལ་བ་ཆེས།། 
མཐོང་འགྱུར་འདི་ལ་ཐེ་ཚོམ་མེད།། 
མཚན་བརྒྱ་རྩ་བརྒྱད་དམ་པ་ནི།། 
དེ་ནས་ལངས་ཏེ་བརྗོད་པར་བྱ།། 
མགོན་པོ་ཐུབ་པ་ལ་བཏུད་ནས།། 
ཅི་འདོད་པ་ནི་བཀའ་ནོད་བྱ།། 
རྡོ་རྗེ་སློབ་དཔོན་དཀའ་ཐུབ་ཆེ།། 
བདག་མིང་འདི་ཞེས་བགྱི་བ་ཡིས།། 
སེམས་ཅན་ཀུན་ལ་ཕན་བྱའི་ཕྱིར།། 
སློབ་མ་རབ་ཏུ་གཞུག་པར་བགྱི།། 
རྒྱུ་དང་མི་རྒྱུ་ཁམས་གསུམ་གྱི།། 
སེམས་ཅན་ཀུན་གྱི་བདེ་གང་ཡིན།། 
དེས་ནི་རྡོ་རྗེ་སློབ་དཔོན་དེའི།། 
བཅུ་དྲུག་ཆར་ཡང་མི་ཕོད་དོ།། 
རྡོ་རྗེ་སློབ་དཔོན་གྱི་ལས་རྫོགས་སོ།།།། 
དེ་ནས་སློབ་མ་གཞུག་པར་བྱ་སྟེ།
དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་གྱི་རྒྱལ་པོ་ཆེན་པོ་དེར་ནི་མ་ལུས་ཤིང་ལུས་པ་མེད་པའི་སེམས་ཅན་གྱི་ཁམས་ཐམས་ཅད་འཇུག་ཏུ་རུང་ངོ།། 
སྣོད་དང་སྣོད་མ་ཡིན་པ་ཡོངས་སུ་བརྟག་པར་མི་བྱ་སྟེ།
གཞུག་པ་ལ་མངོན་པར་ཞེན་པ་ཡོངས་སུ་གཟུང་བར་བྱའོ།། 
དེ་ཅིའི་ཕྱིར་ཞེ་ན།
སེམས་ཅན་ཐམས་ཅད་ཀྱིས་མཐོང་བ་ཙམ་གྱི་མོད་ལ་ཕྱིར་མི་ལྡོག་པ་ཉིད་དུ་འགྱུར་རོ།། 
དད་པ་མེད་པ་དང་།
དགེ་བའི་རྩ་བ་མ་བསགས་པ་དང་།
རྒྱུད་ཡོངས་སུ་མ་སྨིན་པ་དང་།
མོས་པ་མེད་པ་མང་དུ་ཟིན་ཀྱང་འོན་ཀྱང་མཐོང་བ་ཙམ་གྱིས་སོ།། 
གང་གི་ཕྱིར་གསང་བ་ཆེན་པོ་འདི་ནི་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དཀྱིལ་འཁོར་གསང་བས་འདུལ་བའི་ཐབས་དང་།
འཁོར་ལོའི་ཚུལ་དང་།
ཕ་རོལ་ཏུ་ཕྱིན་པའི་སྤྱོད་པ་དང་།
བྱང་ཆུབ་སེམས་དཔའ་རྣམ་པར་འཕྲུལ་པ་པ་སྟོན་པ་ཡིན་ཏེ།
དེའི་ཕྱིར་མཐོང་བ་ཙམ་གྱི་མོད་ལ་ངན་སོང་ཐམས་ཅད་རྒྱུན་ཆད་པར་འགྱུར་རོ།། 
རྒྱལ་བའི་སྲས་ནི་འཇིགས་པ་མེད།། 
ངན་སོང་སྒོ་ནི་བཅད་པ་དང་།། 
ཐམས་ཅད་ཐར་པ་ལ་གཞོལ་དང་།། 
ཕྱིར་མི་ལྡོག་པ་ཉིད་དུ་འགྱུར།། 
དཀོན་མཆོག་གསུམ་ལ་སྐྱབས་སོང་སྟེ།། 
བྱང་ཆུབ་སེམས་ནི་བསྐྱེད་དུ་གཞུག།
སེམས་ཅན་ཀུན་གྱི་དོན་བསམས་ནས།། 
སྡོམ་པ་ཡང་ནི་སྦྱིན་པར་བྱ།། 
སྲོག་གཅོད་པ་དང་མ་བྱིན་པར་ལེན་པ་དང་།
འདོད་པས་ལོག་པར་གཡེམ་པ་དང་།
བརྫུན་དུ་སྨྲ་བ་དང་།
འབྲུའི་ཆང་དང་།
བཅོས་པའི་ཆང་དང་།
མྱོས་པར་འགྱུར་བ་དག་དེ་ནས་བརྩམས་ཏེ་སྤང་བར་བྱའོ།། 
སྔོན་ལ་སྡོམ་པ་འདི་དག་ནི།། 
ཇི་ལྟར་འདོད་ཅིང་མོས་པ་རུ།། 
མཁས་པ་ཡིས་ནི་སྦྱིན་བྱ་སྟེ།། 
རང་དབང་མེད་པར་སྦྱིན་མི་བྱ།། 
གལ་ཏེ་དེ་ནི་དད་གྱུར་ན།། 
དེ་ལ་སྡོམ་པ་སྦྱིན་པར་བྱ།། 
སྡོམ་པ་གསུམ་ལ་བཀོད་ནས་ནི།། 
དེ་ནས་དཀྱིལ་འཁོར་བསྟན་པར་བྱ།། 
གལ་ཏེ་དངོས་གྲུབ་མཆོག་འདོད་ན།། 
དཀོན་མཆོག་གསུམ་ལ་སྐྱབས་སོང་སྟེ།། 
བསླབ་པ་ལྔ་ལ་རྣམ་པར་གནས།། 
བྱང་ཆུབ་སེམས་ལ་མཆོག་བརྩོན་བྱ།། 
སེམས་ཅན་ཤིན་ཏུ་གདུལ་དཀའ་གང་།། 
སྡོམ་པ་འཛིན་པར་མི་བྱེད་ཅིང་།། 
དད་དང་ལྡན་པ་མེད་པ་ཡང་།། 
འཇུག་པ་ཉིད་ནི་དགག་མི་བྱ།། 
ཇི་ལྟར་སངས་རྒྱས་ཐུགས་རྗེ་ཅན།། 
དེ་དག་གི་ནི་སྐུ་རུ་འགྱུར།། 
མཐོང་བ་ཙམ་གྱི་མོད་ལ་ནི།། 
སྡོམ་པ་དག་པར་འགྲུབ་པར་འགྱུར།། 
བདག་ཉིད་ངན་པའི་སེམས་ཅན་གང་།། 
ཁྲོ་ཞིང་ཤིན་ཏུ་གཤེ་བ་དང་།། 
བཞད་གད་བྱེད་ཅིང་འཕྱར་ཡང་རུང་།། 
དེ་ཉིད་རྒྱུ་རུ་འགྱུར་བ་ཡིན།། 
གཞུག་པའི་ཆོ་ག་རྒྱས་པ་རུ།། 
དེ་ནས་ཡང་དག་བཤད་པར་བྱ།། 
ཇི་ལྟར་འོས་ཤིང་འཚམ་པ་རུ།། 
རྡོ་རྗེ་སློབ་མ་གཞུག་པར་བྱ།། 
སྦྱོར་བ་བཞི་ཡིས་ཕྱག་བྱ་ཞིང་།། 
རྡོ་རྗེ་སྔགས་ཀྱང་བསྒོམ་པར་བྱ།། 
སྔར་བཤད་ཆོ་ག་ཇི་བཞིན་དུ།། 
ཕྱག་བཞི་དག་ཀྱང་བྱ་བ་ཡིན།། 
སྟོད་གཡོགས་གོས་ནི་དམར་པོ་དང་།། 
དམར་པོས་མིག་ཀྱང་དགབ་པར་བྱ།། 
གོས་ནི་དམར་པོ་བསྐོན་བྱས་ཏེ།། 
གང་ཕྱིར་སངས་རྒྱས་སྐུ་འཛིན་པ།། 
རྡོ་རྗེ་སེམས་དཔའི་ཕྱག་རྒྱ་ཆེ།། 
ཤིན་ཏུ་གསལ་བ་འཆིང་དུ་གཞུག།
སྙིང་པོ་ལན་ཅིག་བརྗོད་བྱ་ཞིང་།། 
ས་མ་ཡ་སྟཾ་ཞེས་བརྗོད།། 
དགའ་ཞིང་མགུ་ལ་རངས་པ་ཡིས།། 
སོར་མོ་གཉིས་ཀྱིས་ཕྲེང་བ་བླངས།། 
སྙིང་པོ་འདི་དག་ཉིད་ཀྱིས་ནི།། 
སློབ་དཔོན་ཆེན་པོས་གཞུག་པར་བྱ།། 
ས་མ་ཡ་ཧཱུཾ།
ཤར་གྱི་སྒོ་ཡི་ནང་དུ་ནི།། 
ཡི་གེ་ཛཿ་ནི་ཡང་དག་བརྗོད།། 
ལྷོ་རུ་ཞགས་པའི་ཡི་གེ་ཧཱུཾ།། 
ནུབ་ཏུ་ལྕགས་སྒྲོག་བཾ་ལྷན་ཅིག།
བྱང་དུ་དྲིལ་བུ་བྱང་ཆུབ་པར།། 
ཡི་གེ་ཨ་ནི་བརྗོད་པར་བྱ།། 
དུས་ཕྱིས་རོལ་པ་དང་བཅས་པར།། 
བཀུག་སྟེ་ཕྱག་ཀྱང་བཙལ་བར་བྱ།། 
བཤགས་དང་གསོལ་གདབ་མཆོད་པ་དང་།། 
ཡོངས་སུ་བསྔོ་དང་རྗེས་ཡི་རང་།། 
བདག་ཉིད་དབུལ་བ་ཉིད་ཀྱང་ནི།། 
གོ་རིམས་བཞིན་དུ་བྱེད་དུ་གཞུག།
དེང་བདག་ཡེ་ཤེས་རྡོ་རྗེ་ནི།། 
ཐེ་ཚོམ་མེད་པར་བསྐྱེད་པར་བྱ།། 
ཁྱོད་ཀྱིས་བརྙས་པར་མི་བྱ་སྟེ།། 
ཁྱོད་ནི་ཕུང་བར་གྱུར་ཏ་རེ།། 
བརྗོད་ནས་ཕྲེང་བ་དོར་དུ་གཞུག།
རྡོ་རྗེའི་ཕྲེང་བ་སྦྱིན་པར་བྱ།། 
ཕྲེང་བ་དེ་ནི་གང་དུ་བབས།། 
འགྲུབ་པར་འགྱུར་བར་ཐེ་ཚོམ་མེད།། 
ཨོཾ་བཛྲ་མཱ་ལེ།
རྡོ་རྗེའི་ཚིག་ནི་རབ་བརྗོད་ཅིང་།། 
དེང་ནས་གདོང་གཡོགས་དགྲོལ་བར་བྱ།། 
ངེས་པར་ཡིད་ཆེས་སྦྱིན་བྱ་ཞིང་།། 
དཀྱིལ་འཁོར་ལྟོས་ཞེས་བརྗོད་པར་བྱ།། 
ཨོཾ་ང་ནི་རྡོ་རྗེ་སེམས་རང་ཉིད།། 
སངས་རྒྱས་སྙིང་པོ་ལས་བྱུང་བ།། 
རྡོ་རྗེ་མིག་ནི་དབྱེ་བར་བྱ།། 
ཀྱཻ་རྡོ་རྗེ་ཡི་ནི་དཀྱིལ་འཁོར་ལྟོས།། 
དམ་ཚིག་ཉིད་ནི་སྦྱིན་བྱ་ཞིང་།། 
སེམས་མའི་ཕྱག་རྒྱ་སྟེང་དུ་བཅིང་།། 
འདི་ནི་ཁྱོད་ཀྱི་དམ་ཚིག་འཇོམས།། 
རྡོ་རྗེ་ཚིག་ནི་བརྗོད་པར་བྱ།། 
ཨོཾ་ཨུ་ད་ཀ་ཋ།
རྡོ་རྗེ་གསང་སྔགས་འདི་ཡིས་ནི།། 
ཕྱག་ན་རྡོ་རྗེས་སྲུང་བར་བྱེད།། 
དམ་ཚིག་ཉིད་ནི་མཉམ་གྱུར་ན།། 
འབྲས་བུ་འདི་ནི་ཐོབ་མི་འགྱུར།། 
འདི་ནི་ཁྱོད་ཀྱི་དམྱལ་བའི་ཆུ།། 
དམ་ཚིག་འདས་ན་སྲེག་པར་བྱེད།། 
དམ་ཚིག་བསྲུངས་པས་འགྲུབ་པར་འགྱུར།། 
འཐུངས་ཤིག་རྡོ་རྗེ་བདུད་རྩི་འཐུངས།། 
རྡོ་རྗེ་སེམས་དཔའི་མནའ་ཡི་ནི།། 
སྙིང་པོ་འདིས་ནི་མནའ་བསྒག་གོ།། 
རྡོ་རྗེ་སེམས་དཔའ་བདག་ཉིད་ནི།། 
དེ་རིང་ཁྱོད་ཀྱི་སྙིང་ལ་ཞུགས།། 
གལ་ཏེ་ཚུལ་འདི་སྨྲས་ན་ནི།། 
སྐད་ཅིག་དེ་ལ་དྲལ་ནས་གཤེགས།། 
གང་ཞིག་སྡོམ་པ་མི་ལེན་ཅིང་།། 
ཤིན་ཏུ་གདུལ་དཀའ་དད་མེད་ལ།། 
གཞུག་པ་ཙམ་ནི་སྦྱིན་པར་བྱ།། 
དེ་ལ་ལས་ནི་མི་བྱའོ།། 
དཀོན་མཆོག་གསུམ་ལ་དད་དང་ལྡན།། 
སྡིག་ལ་འཇིགས་ཤིང་རབ་ཏུ་བསྡམས།། 
དད་དང་ལྡན་པ་ཕུན་སུམ་ཚོགས།། 
དེ་ལ་དམ་ཚིག་སྦྱིན་པར་བྱ།། 
དེ་ལ་དམ་ཚིག་གང་ཞེ་ན།། 
སངས་རྒྱས་ཆོས་དང་དགེ་འདུན་དང་།། 
གཙོ་བོ་དེ་དག་ལྷུར་བླང་བྱ།། 
འཚོ་བའི་སྲོག་གི་ཕྱིར་ཡང་ནི།། 
བྱང་སེམས་ངེས་པར་དོར་མི་བྱ།། 
ལྷ་རྣམས་ལ་ནི་སྨད་མི་བྱ།། 
སྔགས་དང་ཕྱག་རྒྱ་ནམ་ཡང་མིན།། 
རྡོ་རྗེ་སློབ་དཔོན་བརྙས་མི་བྱ།། 
བླ་མ་སངས་རྒྱས་ཀུན་དང་མཚུངས།། 
བཞོན་པ་མཚོན་ཆ་ཕྱག་མཚན་དང་།། 
དམན་མ་ལུས་ཀྱི་གྲིབ་མ་རྣམས།། 
གྱ་ཚོམ་དུ་ནི་བརྫི་མི་བྱ།། 
ནམ་ཡང་བཟའ་བར་མི་བྱའོ།། 
བདག་གིས་སྔོན་ནི་ཇི་ལྟར་མཐོང་།། 
སེམས་ཅན་གཞན་ལ་བརྗོད་མི་བྱ།། 
སྔགས་དང་ཕྱག་རྒྱ་བསླབ་པ་ནི།། 
ནམ་ཡང་དོར་བར་མི་བྱའོ།། 
སེམས་ཅན་གསད་པར་མི་བྱ་ཞིང་།། 
ཐེག་པ་གཞན་ལ་དགའ་མི་བྱ།། 
སེམས་ཅན་དོན་དང་འཁོར་བ་ལས།། 
ནམ་ཡང་སྐྱོ་བར་མི་བྱའོ།། 
ཕ་རོལ་ཕྱིན་དྲུག་སྤྱོད་པ་ནི།། 
ནམ་ཡང་དོར་བར་མི་བྱའོ།། 
བྱ་བ་མ་ཡིན་རྟག་ཏུ་སྤང་།། 
ཁྱོད་ཀྱི་དམ་ཚིག་སྡོམ་པ་ཡིན།། 
གལ་ཏེ་སྣོད་ལྡན་མཆོག་ཡིན་ན།། 
འདི་འདྲའི་དམ་ཚིག་བརྗོད་པར་བྱ།། 
ཅི་སྟེ་མིན་ན་བཏང་སྙོམས་གཞག།
ཅི་སྟེ་འདོད་པ་བདེ་བར་བྱ།། 
སྦྱོར་བ་འདི་དག་ཐམས་ཅད་ཀྱིས།། 
དཀྱིལ་འཁོར་ཐམས་ཅད་བསྡུས་བ་རུ།། 
རྒྱུད་རྣམས་ཀུན་གྱི་དམ་ཚིག་མཆོག།
ཐམས་ཅད་དུ་ནི་སྦྱར་བར་བྱ།། 
ཆོ་གའི་སྦྱོར་བ་འདི་ཡིས་ནི།། 
རྡོ་རྗེ་སློབ་མ་གཞུག་པར་བྱ།། 
རྡོ་རྗེ་ཆོས་ནི་བསྒྲུབ་པ་ཡིས།། 
དངོས་གྲུབ་མཆོག་ཀྱང་སྦྱིན་པར་བྱ།། 
གལ་ཏེ་རྡོ་རྗེ་ཅན་རང་གྲུབ།། 
མཁས་པས་གཞན་ལའང་བསླབ་པར་བྱ།། 
རང་ཉིད་ཡེ་ཤེས་ཡང་དག་སྐྱེས།། 
དེ་བཞིན་གཞན་ལ་བསྐྱེད་པར་བྱ།། 
དཀྱིལ་འཁོར་མཐོང་ཞིང་ཆོ་ག་ཤེས།། 
དམ་ཚིག་དངོས་གྲུབ་དང་ལྡན་པའི།། 
དད་དང་ལྡན་པའང་འགྲུབ་པར་འགྱུར།། 
འདིར་ནི་སློབ་དཔོན་འགྱུར་བ་ཡིན།། 
དེ་ཡིས་མཆོད་པ་བྱས་ནས་ནི།། 
ཐེ་ཚོམ་མེད་པར་འགྲུབ་པར་འགྱུར།། 
མཚམས་མེད་ལྔ་པོ་བྱེད་པ་ཡང་།། 
ལན་བདུན་གྱིས་ནི་འགྲུབ་པར་འགྱུར།། 
རྡོ་རྗེ་སློབ་མ་ལ་བརྗོད་བྱ།། 
འདི་ལས་འཇིག་རྟེན་གཞན་དུ་མིན།། 
སྡུག་བསྔལ་ཀུན་ལས་རྣམ་པར་གྲོལ།། 
ཁྱོད་འདིར་རྡོ་རྗེ་ཅན་དུ་འགྱུར།། 
སངས་རྒྱས་རྣམས་ཀྱི་སྤྱོད་སྤྲུལ་ཞིང་།། 
དེ་བཞིན་གཤེགས་པའི་རིགས་སུ་སྐྱེ།། 
འཁོར་བའི་གནས་ཀྱི་བཙོན་ར་རུ།། 
སླར་ཡང་སྡུག་བསྔལ་འགྱུར་བ་མེད།། 
དེང་ཁྱོད་སྐྱེ་བ་འབྲས་བུར་བཅས།། 
སངས་རྒྱས་ཀུན་དང་མཚུངས་པ་རུ།། 
དེ་རིང་ཁྱོད་ནི་གྱུར་པ་ཡིན།། 
ང་ལ་སྤྱི་བོས་གུས་པས་གཏུགས།། 
ལུས་ནི་ཐེག་གསུམ་ཕ་རོལ་ཕྱིན།། 
མི་ཁོམ་པར་ནི་སྐྱེ་མི་འགྱུར།། 
བྱང་ཆུབ་སྤྱོད་པས་ཉེས་པ་མེད།། 
རབ་ཏུ་དགའ་བའི་ས་ཐོབ་འགྱུར།། 
རྡོ་རྗེ་ཅན་ཁྱོད་བརྩོན་པར་གྱིས།། 
གཞན་ཚོ་བཅུ་དྲུག་གིས་ཐོབ་བ།། 
ཚེ་འདི་ཉིད་ལ་ཐོབ་པར་འགྱུར།། 
རྒྱལ་བའི་སྲས་ཀྱིས་ས་ཐོབ་ཀྱང་།། 
དཀྱིལ་འཁོར་གསང་བ་མཐོང་མ་གྱུར།། 
ཇི་ལྟར་ཁྱོད་ནི་དེར་གྱུར་པ།། 
དེ་བཞིན་ཐེག་པ་ཡིད་ཆེས་མིན།། 
སྐྱེ་དང་སྐྱེ་བ་ཐམས་ཅད་དུ།། 
རྡོ་རྗེ་ཅན་ནི་སྟོན་བརྩོན་འགྱུར།། 
སྐྱེ་བ་བཅུ་དྲུག་མཐར་ཐུག་པས།། 
ཞི་བ་སངས་རྒྱས་ཉིད་ཐོབ་འགྱུར།། 
རྒྱལ་བའི་གནས་ཀྱིས་ཐོབ་ཅིང་།། 
བསྐལ་པ་གྲངས་མེད་གཉིས་དཀའ་སྤྱོད།། 
གསང་བའི་ཐེག་པར་མ་ཞུགས་པར།། 
བཅུ་དྲུག་གིས་ནི་འགྱུར་བ་ཡིན།། 
འབྱུང་པོ་ཀུན་གྱིས་མཐོང་མི་འགྱུར།། 
ཁམས་གསུམ་རྒྱུ་དང་མི་རྒྱུ་བ།། 
ལྷ་ཚོགས་གདུག་པ་ཐམས་ཅད་ཀྱིས།། 
རྡོ་རྗེ་ཅན་གྱིས་ཟིལ་མི་ནོན།། 
རིམས་གདོན་དུག་དང་ཕྱག་རྒྱ་དང་།། 
མཁའ་འགྲོ་ལ་སོགས་འཇིགས་པའི་གདོང་།། 
ང་རྒྱལ་དང་བཅས་གཞན་དག་གིས།། 
སླར་ཡང་ཁྱོད་ནི་ཟིལ་ནོན་མིན།། 
དེ་ནི་བསྐལ་པ་བརྒྱ་རུ་ཡང་།། 
རྡོ་རྗེའི་ཡོན་ཏན་ཉིད་བརྗོད་འགྱུར།། 
གསང་བའི་སྙིང་པོ་མཆོག་མཐོང་འགྱུར།། 
ནམ་ཡང་འཇིགས་པར་མི་འགྱུར་རོ།། 
སེམས་དཔའི་རང་བཞིན་ཕྱག་རྒྱ་བཅིངས།། 
བརྩོན་འགྲུས་ཆེན་པོས་བརྟན་པར་བྱ།། 
ཇི་སྐད་དུ་ནི་བརྗོད་པར་བྱ།། 
དབབ་པ་བླ་ན་མེད་པ་སྟེ།། 
འདི་ནི་དམ་ཚིག་རྡོ་རྗེ་ནི།། 
རྡོ་རྗེ་སེམས་དཔའ་ཞེས་བྱར་བཤད།། 
རྡོ་རྗེ་ཡེ་ཤེས་བླ་མེད་པ།། 
དེ་ཉིད་ཀྱིས་ནི་དབབ་པར་བྱ།། 
བཛྲ་ཨཱ་བེ་ཤ་ཨཿ།
དེ་ནས་དབབ་པར་གྱུར་པ་ཉིད།། 
མངོན་པར་ཤེས་པ་དྲུག་ཐོབ་ཅིང་།། 
ཡེ་ཤེས་དམ་པ་ཐང་ཅིག་གིས།། 
སྔོན་བྱུང་མིན་པའི་དགའ་བདེ་དང་།། 
དགའ་བ་མགུ་བ་མཆོག་དག་དང་།། 
རིག་པ་ཐམས་ཅད་མངོན་དུ་འགྱུར།། 
རྫུ་འཕྲུལ་དག་ནི་རྫོགས་པར་འགྱུར།། 
སྙིང་པོ་འདི་དག་ཉིད་ཀྱིས་ནི།། 
དེ་ནས་ཕྱག་རྒྱ་སྙིང་གར་དགྲོལ།། 
རྡོ་རྗེ་སེམས་དཔའ་རྒྱལ་པོ་ཆེ།། 
རྟག་ཏུ་སྙིང་གར་ཞུགས་པར་འགྱུར།། 
ཨོཾ་ཏིཥྛ་བཛྲ་དྲྀ་ཌྷོ་མེ་བྷ་བ།
ཤཱ་ཤྭ་ཏོ་མེ་བྷ་བ།
ཧྲྀ་ད་ཡཾ་མེ་ཨ་དྷི་ཏིཥྠ།
སརྦ་སིད་དྷི་མ་མེ་པྲ་ཡཙྪ་ཧཱུཾ་ཧ་ཧ་ཧ་ཧ་ཧོཿ།
དེ་ནས་སྙིང་པོ་འདི་ཡིས་ནི།། 
ཕྲེང་བ་ཉིད་ནི་དོར་བར་བྱ།། 
པྲ་ཏཱིཙྪ་ཧོ།
གནས་གང་དུ་ནི་ཕྲེང་བ་བབས།། 
དེ་ཡི་ལྷ་ནི་རིགས་དེ་ཡིན།། 
གོ་རིམས་བཞིན་དུ་དཀྱིལ་འཁོར་གྱི།། 
གསང་བ་ཆེན་པོ་བསྟན་པར་བྱ།། 
དཀྱིལ་འཁོར་མཐོང་བ་ཙམ་གྱིས་ཀྱང་།། 
སངས་རྒྱས་ས་ནི་ཐེ་ཚོམ་མེད།། 
དྲི་དང་ལྡན་ཞིང་ཡིད་འོང་བ།། 
བུམ་པའི་ཆུ་ནི་བླངས་ནས་ནི།། 
སྙིང་པོ་འདི་ཡིས་དབང་བསྐུར་བྱ།། 
སྡུག་བསྔལ་རབ་ཏུ་འཁྲུད་པའི་མཆོག།
ཨོཾ་བཛྲ་ཨ་བྷི་ཥིཉྩ།
དེ་ནས་ཕྱག་རྒྱ་གང་རུང་བས།། 
ཕྲེང་བ་བྱིན་ནས་དབང་བསྐུར་བྱ།། 
རྡོ་རྗེའི་མིང་གི་དབང་བསྐུར་ལ།། 
མིང་གི་སྒྲ་ནི་རབ་སྦྱར་བྱ།། 
ཨོཾ་བཛྲ་ས་ཏྭ་ཨ་བྷི་ཥིཉྩ་མི།
བཛྲ་ནཱ་མ་ཨ་བྷི་ཥེ་ཀ་ཏ་ཧེ་བཛྲ་ནཱ་མ།
སློབ་མ་གཞུག་པའི་ཆོ་ག་རྒྱས་པའོ།། 
རྡོ་རྗེ་ཡེ་ཤེས་བླ་ན་མེད།། 
དེ་ལ་ཡེ་ཤེས་བསླབ་པར་བྱ།། 
བཞི་ལས་གང་ཡང་རུང་བ་ནི།། 
སྐལ་བ་ཇི་བཞིན་དྲི་བར་བྱ།། 
གལ་ཏེ་ནོར་གྱི་དངོས་གྲུབ་སྨྲ།། 
དེ་ནི་རྣམ་བཞིར་བཤད་པར་བྱ།། 
ནོར་གྱི་ཡེ་ཤེས་ཆེན་པོ་བཞི།། 
དངོས་གྲུབ་རྣམས་ནི་བསླབ་པར་བྱ།། 
གང་ན་གཏེར་ནི་ཡོད་རེ་བ།། 
དེར་ནི་སྐྱིལ་མོ་ཀྲུང་བཅས་ཏེ།། 
སྙིང་གར་རྡོ་རྗེ་བསྒོམས་ན་ནི།། 
གཏེར་གྱི་གནས་ནི་རབ་མཐོང་འགྱུར།། 
བཛྲ་ནི་དྷི།
ནམ་མཁར་རྡོ་རྗེ་བསྒོམ་བྱ་ཞིང་།། 
མེ་ལོང་ལ་ནི་ཡང་དག་བལྟ།། 
གང་དུ་ལྷུང་བར་མཐོང་གྱུར་པ།། 
དེ་ན་གཏེར་ནི་ཡོད་པར་བསྟན།། 
རཏྣ་ནི་དྷི།
རང་གི་ལྕེ་ལ་རྡོ་རྗེ་བསྒོམ།། 
འདི་ན་ཡོད་ཅེས་རང་ཉིད་སྨྲ།། 
དྷ་རྨ་ནི་དྷི།
རྡོ་རྗེ་ལས་ནི་ཡང་དག་བབས།། 
གང་དུ་བབས་པ་དེར་བསྟན་ཏོ།། 
ཀརྨ་ནི་དྷི།
གལ་ཏེ་རྡོ་རྗེའི་དངོས་གྲུབ་སྨྲ།། 
རྣམ་པ་བཞི་ནི་བསླབ་པར་བྱ།། 
ཆུ་ནི་རྡོ་རྗེའི་རང་བཞིན་མཐོང་།། 
ཤིན་ཏུ་མཉམ་གཞག་དགའ་བར་འགྱུར།། 
ཆུ་ནི་སྟུག་པའི་རང་བཞིན་མཐོང་།། 
ཆུ་ཡི་སྟེང་དུ་བཅག་པར་འགྱུར།། 
བཛྲ་ཛ་ལ།
བདག་ཉིད་ཏིང་འཛིན་དང་ལྡན་པས།། 
ཡང་དང་ཡང་དུ་དགའ་བར་བྱ།། 
བདག་ཉིད་དགའ་བའི་གཟུགས་སུ་ནི།། 
བསྒོམས་ན་དེ་དང་འདྲ་བར་འགྱུར།། 
བཛྲ་རཱུ་པ།
བདག་ཉིད་ནམ་མཁའི་རང་བཞིན་མཚུངས།། 
རང་བཞིན་མེད་པ་ཉིད་བསྒོམས་ཤིང་།། 
རྡོ་རྗེ་དབབ་པ་བསྐྱེད་བྱས་ན།། 
མྱུར་དུ་མི་སྣང་བ་ཉིད་འགྱུར།། 
བཛྲ་ཨཱ་ཀཱ་ཤ།
རྡོ་རྗེའི་སྐས་ནི་ནམ་མཁའ་ལ།། 
བསྒོམ་ཞིང་སྟེང་དུ་འཛེག་བྱས་ན།། 
ཇི་སྲིད་དུ་ནི་འཛེག་པའི་གནས།། 
དེ་སྲིད་མཁའ་ལ་འགྲོ་བར་འགྱུར།། 
བཛྲ་མ་ཧཱ།
རིག་པ་འཛིན་པ་འདོད་སྨྲ་ན།། 
ཡེ་ཤེས་རྣམ་བཞི་སྦྱིན་པར་བྱ།། 
ཟླ་བའི་དཀྱིལ་འཁོར་དབུས་གནས་ཤིང་།། 
ནམ་མཁའ་ལ་ནི་བདག་ཉིད་གནས།། 
ལག་ན་རྡོ་རྗེ་དང་ལྡན་པར།། 
བདག་ཉིད་ཡོངས་སུ་བསྒོམ་པར་བྱ།། 
རྡོ་རྗེ་རིག་པ་འཛིན་པར་འགྱུར།། 
གལ་ཏེ་ཆོས་ཀྱི་ཕྱག་འདོད་ན།། 
གནས་སམ་ཡང་ན་གཞན་ཡང་རུང་།། 
བདག་ཉིད་གནས་པར་བསྒོམས་ན་ནི།། 
དེ་ལྟར་གནས་ཤིང་ལག་པ་རུ།། 
རྡོ་རྗེ་པདྨ་རབ་བསྒོམ་ཞིང་།། 
བདག་ཉིད་རྡོ་རྗེ་ཆོས་སུ་སྟེ།། 
པདྨ་རིག་པ་འཛིན་པར་འགྱུར།། 
བཛྲ་དྷ་ར།
པདྨ་དྷ་ར།
ཟླ་བའི་དཀྱིལ་འཁོར་ལ་འདུག་སྟེ།། 
བདག་ཉིད་ལས་དང་ཡང་དག་ལྡན།། 
ནམ་མཁའ་ལ་གནས་བདག་ཉིད་ནི།། 
ལས་ཀྱི་རིག་པ་འཛིན་པར་འགྱུར།། 
བདག་ཉིད་རྡོ་རྗེ་རིན་ཆེན་དང་།། 
དེ་བཞིན་དུ་ནི་བདག་ཉིད་གནས།། 
ལག་ཏུ་རིན་ཆེན་རྣམས་བསྒོམས་ན།། 
རིན་ཆེན་རིག་པ་འཛིན་པར་འགྱུར།། 
ཀརྨ་དྷ་ར།
རཏྣ་དྷ་ར།
གལ་ཏེ་སངས་རྒྱས་དངོས་གྲུབ་སྨྲ།། 
ཡེ་ཤེས་རྣམ་བཞི་བརྗོད་པར་བྱ།། 
རྟག་ཏུ་ནམ་མཁར་བསྒོམས་ནས་ནི།། 
ལུས་ནི་ཡང་བ་ཉིད་འགྱུར་ཞིང་།། 
རྫུ་འཕྲུལ་གྱི་ནི་གནས་ཐོབ་འགྱུར།། 
རྡོ་རྗེའི་བདག་ཉིད་མྱུར་དུ་འཕར།། 
བཛྲ་རྀ་དྷི།
སྟོང་གསུམ་གྱི་ནི་འཇིག་རྟེན་འདི།། 
ཐམས་ཅད་རྡོ་རྗེའི་རང་བཞིན་བསྟན།། 
རྡོ་རྗེའི་བདག་ཉིད་ཇི་སྲིད་འདོད།། 
དེ་སྲིད་སྐད་ཅིག་གིས་འཕར་འགྱུར།། 
བཛྲ་བཛྲ།
ཆོས་ཀྱི་དབྱིངས་ཀྱི་རང་བཞིན་དག།
ཡན་ལག་པདྨ་དང་ལྡན་ཞིང་།། 
བདག་ཉིད་དག་པར་རབ་བསྒོམས་ན།། 
མངོན་པར་ཤེས་པ་ལྔ་ཐོབ་འགྱུར།། 
ཤུད་དྷ།
ཤུད་དྷ།
ཉིན་མཚན་བརྩོན་འགྲུས་དང་བཅས་པས།། 
རྡོ་རྗེ་སེམས་དཔའ་ནམ་མཁའ་ཡི།། 
དབྱིངས་སུ་བཞུགས་པར་བསམས་ན་ནི།། 
རང་ཉིད་རྡོ་རྗེ་འཛིན་པར་འགྱུར།། 
ཁམས་གསུམ་འདི་དག་ཐམས་ཅད་ནི།། 
སངས་རྒྱས་གཟུགས་སུ་མོས་བྱས་ནས།། 
བརྟན་པར་རྗེས་སུ་དྲན་གྲུབ་ན།། 
སངས་རྒྱས་ཉིད་དུ་འགྱུར་བ་ཡིན།། 
སཏྭ་སཏྭ།
བུད་དྷ་བུད་དྷ།
གང་ཚེ་གསང་བའི་ལྷ་མོར་འགྱུར།། 
དེ་ཡི་རིགས་ཀྱི་ལྷ་རུ་འགྱུར།། 
ཡེ་ཤེས་དག་པ་བརྗོད་བྱ་ཞིང་།། 
དེ་ལ་མནའ་ཡང་བསྒག་པར་བྱ།། 
ཇི་སྐད་གསང་མདོ་དབང་གསུངས་པ།། 
དེ་བཞིན་བྷ་གར་གཞུག་པར་བྱ།། 
ཡིད་ཀྱིས་ཐམས་ཅད་བཅུག་ནས་ནི།། 
དེ་ཡི་ལུས་ནི་མཉམ་དུ་སྤྲོ།། 
མི་བསྐྱོད་ཐུགས་ཀ་ནས་བྱུང་སྟེ།། 
རྣམ་པར་སྣང་མཛད་ཐུགས་ཀ་ནས།། 
དེ་ཡི་ཐུགས་ཀར་ཞུགས་ནས་ནི།། 
སངས་རྒྱས་ཀུན་ནི་མཉམ་དུ་སྤྲོ།། 
ཏིང་འཛིན་སྦྱོར་བ་ལ་གནས་ཏེ།། 
མཉམ་པར་བཞག་པས་ཕེག་རྡོབ་བ་བྱ།། 
རྡོ་རྗེ་ཐལ་མོའི་ཕེག་བརྡབས་པས།། 
དངོས་གྲུབ་ཐམས་ཅད་དབང་དུ་འགྱུར།། 
བཛྲ་པཱ་ཤ།
རིན་དབང་ཐུགས་ཀ་ནས་བྱུང་སྟེ།། 
རྣམ་པར་སྣང་མཛད་ཐུགས་ཀ་ནས།། 
སངས་རྒྱས་ཀུན་ནི་བཅུག་ནས་ཀྱང་།། 
བདག་ཉིད་རྡོ་རྗེའི་ལྷ་མོ་རུ།། 
རྡོ་རྗེ་ཐལ་མོ་བྱས་ནས་ནི།། 
རྡོ་རྗེ་བསྡམས་པའི་མཐིལ་བརྡབ་བྱ།། 
རྡོ་རྗེ་རྣལ་འབྱོར་བསྒྲུབ་བྱ་ཞིང་།། 
རྡོ་རྗེ་ཡེ་ཤེས་ཡང་དག་བརྡབ།། 
རྡོ་རྗེ་དབབ་པ་བྱས་ནས་ནི།། 
དེ་བཞིན་དུ་ནི་བྷ་གར་ཞུགས།། 
རྡོ་རྗེ་ཐལ་མོ་བྱས་ནས་ནི།། 
སོར་མོའི་རྩེ་མོས་མཉམ་དུ་བརྡབ།། 
འདོད་ཆགས་ཞེ་སྡང་གཏི་མུག་དང་།། 
རྟག་ཏུ་ཉོན་མོངས་དང་འབྲེལ་བ།། 
ཉོན་མོངས་ཞེས་བྱའི་སྒྲིབ་པ་དག།
སྐད་ཅིག་གིས་ནི་རིགས་བརྒྱ་འཇོམས།། 
བཛྲ་ཧ་ན།
དེ་བཞིན་བྷ་གར་གནས་ནས་ནི།། 
སངས་རྒྱས་སྐུ་ནི་མཉམ་དུ་སྤྲོ།། 
རྡོ་རྗེ་ལྷ་མོར་རང་བདག་ཉིད།། 
རྣམ་པར་སྣང་མཛད་ཐུགས་ཀར་གནས།། 
རྡོ་རྗེ་ལྷ་མོ་བཅིངས་ནས་ནི།། 
བཛྲ་བཛྲ་ལན་གཉིས་བརྗོད།། 
རྡོ་རྗེ་བསྡམས་པ་ངེས་བཀྲོལ་ན།། 
སྡུག་བསྔལ་ཐམས་ཅད་འཇོམས་པའི་མཆོག།
བཛྲ་ཧ་ར།
དེ་ནས་རྣམ་པར་སྣང་མཛད་བསྒྲུབ་པའི་ཡེ་ཤེས་ཀྱི་ཕྱག་རྒྱ་ནི།
སྔར་གྱི་ཏིང་འཛིན་ཇི་བཞིན་དུ།། 
རྡོ་རྗེ་དབྱིངས་ནི་རབ་ཏུ་བྱ།། 
རྣལ་འབྱོར་ལྔ་ལའང་རབ་ཏུ་གནས།། 
སངས་རྒྱས་ཉིད་ཀྱང་རྙེད་དཀའ་མིན།། 
ཨོཾ་ཙིཏྟ་པྲ་ཏི་བོ་དྷཾ་ཀ་རོ་མི།
ཨོཾ་བོ་དྷི་ཙིཏྟ་ཨུཏྤཱ་ད་ཡཱ་མི།
ཨོཾ་ཏིཥྛ་བཛྲ།
ཨོཾ་བཛྲ་ཨཱཏྨ་ཀོ་ཧཾ།
ཨོཾ་ཡ་ཐཱ་སརྦ་ཏ་ཐཱ་ག་ཏཱ་སྟ་ཐཱ་ཨ་ཧཾ།
རྣལ་འབྱོར་ལྔ་པོ་འདི་ཡིས་ནི།། 
ཕྱག་རྒྱ་ལྔ་ནི་ཡང་དག་བསྒྲུབ།། 
རྣམ་པར་སྣང་མཛད་རང་བདག་ཉིད།། 
དངོས་གྲུབ་ཐམས་ཅད་ཐོབ་པར་འགྱུར།། 
དེ་བཞིན་གཤེགས་པ་ཐམས་ཅད་ཀྱི་རྫོགས་པའི་བྱང་ཆུབ་ཀྱི་ཕྱག་རྒྱ་རྣམས་སོ།། 
སེམས་དཔའི་སྐྱིལ་མོ་ཀྲུང་འདུག་སྟེ།། 
རྡོ་རྗེ་གསོར་ལ་གཟུང་བར་བྱ།། 
སྐུ་དང་གསུང་ཐུགས་ཕྱག་རྒྱ་དག།
རྡོ་རྗེ་སེམས་དཔའ་རང་ཉིད་འགྱུར།། 
བཛྲ་ས་ཏྭཱ་ཧཾ།
བསྒྲུབ་པ་དག་གི་མཆོག་ཆེན་པོ།། 
དེ་ནས་ཡང་དག་བཤད་པར་བྱ།། 
རང་ཉིད་རྡོ་རྗེ་གསུང་གིས་བཤད།། 
རྡོ་རྗེ་རྣལ་འབྱོར་བསྒྲུབ་པར་བྱ།། 
བསྙེམས་བཅས་རྡོ་རྗེ་གསོར་ནས་ནི།། 
རྡོ་རྗེ་བསྙེམས་ཚུལ་ཡང་དག་གཟུང་།། 
རྡོ་རྗེ་དབབ་བར་རང་གྱུར་ནས།། 
བདག་ཉིད་རྡོ་རྗེ་ཞེས་བྱར་བསྒོམ།། 
བཛྲ་སཏྭཱ་ཧཾ།
རྣམ་པའི་མཆོག་རྣམས་ཀུན་ལྡན་ཞིང་།། 
དཀྱིལ་འཁོར་མ་ལུས་སྟོན་མཛད་པ།། 
ཕྲེང་བའི་རྣམ་པ་འོད་དང་ལྡན།། 
རྒྱན་དང་གོས་དང་ཁ་དོག་ལྡན།། 
ཌ་བ་ཏ་ནི་བརྗོད་བྱ་ཞིང་།། 
སེམས་དཔའ་ཆེན་པོ་རྗེས་དྲན་བྱ།། 
ཡེ་ཤེས་སེམས་དཔའ་གོས་པ་མེད།། 
དགའ་བདག་ཇི་སྲིད་མཐོང་བར་དུ།། 
བཛྲ་སཏྭ་དྲྀ་ཤྱ།
སེམས་དཔའ་མདུན་དུ་བལྟས་ནས་ནི།། 
བདག་ཉིད་ལ་ནི་ཡང་དག་དབབ།། 
ཨོཾ་བཛྲ་ས་ཏྭ་ཨཿ།
སྡུག་ཅིང་ཆེ་བའི་སྐུ་དེ་ནི།། 
རྡོ་རྗེ་ལྕགས་ཀྱུས་ཡང་དག་དགུག།
ཛཿ་ཧཱུཾ་བཾ་ཧོཿ།
རྡོ་རྗེ་ཡི་ནི་སྔགས་འདི་ཡིས།། 
བདག་ཉིད་ཆེན་པོས་བལྟ་བར་བྱ།། 
རྡོ་རྗེ་སེམས་དཔའི་ཐུགས་ཀ་རུ།། 
སླར་ཡང་དེ་ཡི་སྙིང་གར་གཞུག།
ས་མ་ཡ་ཨཿ།
ཞེས་བརྗོད་ནས་ནི་རྣལ་འབྱོར་པ།། 
ཟླ་བ་དང་ལྡན་སྟེང་དུ་གནས།། 
ཅི་འདོད་པ་ཡི་བྱ་བ་བྱེད།། 
སངས་རྒྱས་ཉིད་ཀྱང་བསྒྲུབ་པར་བྱ།། 
རྡོ་རྗེ་སེམས་དཔའ་འདི་ཇི་བཞིན།། 
དེ་ནས་སྦྱོར་བ་འདི་ཡིས་ནི།། 
རང་གི་ཕྱག་རྒྱ་ཡོངས་འཛིན་པའི།། 
རྡོ་རྗེ་ཅན་ཀུན་བསྒོམ་པར་བྱ།། 
གང་དང་གང་ལ་མོས་གྱུར་པ།། 
དེ་བཞིན་སྙིང་པོ་བཟླ་བར་བྱ།། 
རྡོ་རྗེའི་སྦྱོར་བ་འདི་ཡིས་ནི།། 
རྡོ་རྗེ་ཅན་དང་མཚུངས་པར་འགྱུར།། 
སངས་རྒྱས་རྗེས་དྲན་རབ་གྲུབ་ནས།། 
ཆོས་ཀྱི་འཁོར་ལོ་རབ་བསྐོར་བྱ།། 
རང་གི་ཕྱག་རྒྱ་ཡོངས་འཛིན་པའི།། 
རྡོ་རྗེ་སེམས་དཔའི་ཐུགས་གྲུབ་པས།། 
འཁོར་ལོས་སྒྱུར་བ་ཉིད་ཐོབ་འགྱུར།། 
རྒྱལ་པོ་བྱ་བ་སྔོན་འགྲོ་བས།། 
མཉེས་པ་དང་ནི་དབང་བསྐུར་བྱ།། 
ཐུན་ནི་ཡོངས་སུ་རྫོགས་པ་དང་།། 
ཆོས་ཀྱི་བཞད་དང་དགའ་བར་འགྱུར།། 
ཏིང་འཛིན་གཟུངས་ཀྱི་འཁོར་ལོ་དང་།། 
གསང་བའི་མཛོད་ནི་བླ་ན་མེད།། 
སྨིན་པ་དང་ནི་གྲོལ་བ་ཉིད།། 
སངས་རྒྱས་བྱང་ཆུབ་བརྟན་པའི་མཆོག།
རྟོག་པ་གསང་ཆེན་འདི་ལས་ནི།། 
ཕྱག་རྒྱ་གྲངས་མེད་ཡང་དག་བྱུང་།། 
རིགས་ཀྱི་དབྱེ་བ་ཡང་དག་ལྡན།། 
རྒྱ་ཆེར་རབ་ཏུ་བསྒྲགས་པ་ཡིན།། 
གོ་ཆ་མ་བགོས་སྣོད་མི་འགྱུར།། 
ལེ་ལོ་ཁྲོ་དང་གཡེངས་བཅས་པས།། 
ངེས་པར་འཛིན་པར་མི་ནུས་ཏེ།། 
དེ་བས་ཉུང་བར་རབ་ཏུ་བསྒྲགས།། 
མདོ་སྡེའི་དབང་པོ་གསང་རྒྱལ་པོ།། 
དེ་ནས་ཕྱག་རྒྱ་རབ་ཏུ་བཤད།། 
ཐེག་པ་ཆེན་པོ་མངོན་པར་རྟོགས།། 
རིན་ཆེན་སྣོད་དུ་བལྟ་བར་བྱ།། 
ཡེ་ཤེས་ཀྱི་མངོན་པར་རྟོགས་པ་རྫོགས་སོ།།།། 
རྡོ་རྗེ་འཆང་རྣམས་ཀྱི་སྙིང་པོ།
གང་ལས་འཁོར་ལོ་ཡང་དག་བྱུང་།། 
རྣལ་འབྱོར་ཐམས་ཅད་ཀུན་འབྱུང་བ།། 
མཆོག་ཏུ་གསང་བ་བཤད་པར་བྱ།། 
དབུས་ཀྱི་འཁོར་ལོར་ཡང་དག་བཤད།། 
རྣམ་འཕྲུལ་ཞེས་ནི་རབ་ཏུ་བསྒྲགས།། 
བྱང་ཆུབ་སེམས་དཔའི་རྣམ་འཕྲུལ་ཏེ།། 
འཁོར་ལོ་ཐབས་ནི་རབ་སྟོན་པ།། 
འཁོར་ལོ་ལྔ་རུ་ཡང་དག་བཤད།། 
ཐབས་ནི་རྣམ་པ་ལྔ་ཡང་ཡིན།། 
གསང་བ་ཡི་ནི་དབྱེ་བ་གནས།། 
འཁོར་ལོ་ཡི་ནི་རྣམ་འཕྲུལ་སྟོན།། 
དབུས་མ་གང་ཡིན་བྱང་ཆུབ་སེམས།། 
ཤར་གྱི་བསྡུ་བ་རྣམ་པ་བཞི།། 
ལྷོ་ཡི་ཚོགས་སུ་བཤད་པ་སྟེ།། 
བསོད་ནམས་ཚོགས་དང་ཡང་དག་ལྡན།། 
ཏིང་ངེ་འཛིན་དང་གཟུངས་རྣམས་དང་།། 
ཆོས་སུ་འཛིན་པ་རྣམ་སྤངས་པ།། 
ནུབ་ཏུ་ཡང་དག་བརྗོད་པ་ཡིན།། 
བྱང་ནི་སེམས་ཅན་སྨིན་བྱས་ཏེ།། 
ཕྱི་རོལ་གྲྭ་བཞི་གང་ཡིན་པ།། 
ཚད་མེད་པ་ནི་བཞི་དང་བཅས།། 
བྱམས་པ་སྙིང་རྗེ་བཏང་སྙོམས་དང་།། 
དགའ་བ་ཞེས་ནི་བྱ་བར་བཤད།། 
གང་ཞིག་ཐིག་སྐུད་ཡང་དག་བཤད།། 
ཆོས་ཀྱི་རྒྱུན་གྱི་ལམ་ལས་བྱུང་།། 
ལྟ་བ་ཐམས་ཅད་རྣམ་དག་འདི།། 
ཐེག་པ་གཞི་ནི་རྣམ་པར་སྤངས།། 
གང་ཞིག་ཁ་ཁྱེར་ཞེས་བྱ་བ།། 
ཏིང་འཛིན་ཆོས་ཉིད་དག་པ་སྟེ།། 
རྡོ་རྗེ་ལྷ་མོར་ཡང་དག་བཤད།། 
གཟུངས་ཀྱི་སྒོ་ཞེས་བྱ་བར་བཤད།། 
སྒོ་རུ་ཡང་དག་བཤད་པ་གང་།། 
ཐར་པའི་སྒོ་ནི་བཞི་པོ་ཡིན།། 
རྟ་བབས་དང་ནི་དྲ་བ་ཉིད།། 
ཆོས་མཛོད་རང་བཞིན་གྲོང་ཁྱེར་ཡིན།། 
དྲ་བ་དྲ་ཕྱེད་བླ་བྲེ་ནི།། 
རྫུ་འཕྲུལ་སྣ་ཚོགས་རྣམ་འཕྲུལ་པ།། 
ཚོན་རྩི་ཡང་དག་བཤད་པ་གང་།། 
དེ་འདྲ་བ་ཡི་བྱང་ཆུབ་ཚོགས།། 
གང་ཞིག་མར་མེ་ཡང་དག་བཤད།། 
དེ་ན་ཆོས་ཀྱི་སྣང་བ་མཆོག།
དྲི་རུ་ཡང་དག་བཤད་པ་གང་།། 
གྲགས་པའི་དྲི་ནི་བླ་ན་མེད།། 
རྫུ་འཕྲུལ་བྱུག་པ་གང་ཡིན་པ།། 
ཚུལ་ཁྲིམས་དྲི་ཡིས་བྱུགས་པ་ཡིན།། 
བཟའ་བ་དག་ནི་སྣ་ཚོགས་པ།། 
ཆོས་ཀྱི་ཟས་ནི་བླ་ན་མེད།། 
རྣམ་པ་སྣ་ཚོགས་དགའ་བར་བཤད།། 
རྟོག་པ་ཐམས་ཅད་རྣམ་པར་སྤངས།། 
གྲོང་ཁྱེར་དུ་ནི་བཤད་པ་གང་།། 
དེ་ནི་ཐར་པའི་གྲོང་ཁྱེར་མཆོག།
གང་ཞིག་དཀྱིལ་འཁོར་ཡང་དག་བཤད།། 
ཆོས་ཀྱི་སྙིང་པོ་རང་བཞིན་གྲོང་།། 
ནད་མེད་ཅེས་ནི་བྱ་བར་བརྗོད།། 
དེ་ནི་དཀྱིལ་འཁོར་ཞེས་བྱའོ།། 
དབུས་སུ་རྣམ་སྣང་མཛད་ཅེས་པ།། 
ཆོས་ཀུན་གཅིག་ཏུ་བསྡུས་པ་ཡིན།། 
སངས་རྒྱས་རྒྱལ་པོ་གཙོ་བོ་ཆེ།། 
ཕྱོགས་རྣམས་ཀུན་དུ་རྣམ་པར་གསལ།། 
རྡོ་རྗེ་སེམས་དཔར་ཡང་དག་བཤད།། 
བྱང་ཆུབ་སེམས་ཀྱི་རང་བཞིན་མཆོག།
དེ་བས་རྒྱལ་པོ་བྱང་ཆུབ་སེམས།། 
བྱང་ཆུབ་སེམས་ལས་ཡང་དག་བྱུང་།། 
རྡོ་རྗེ་རྒྱལ་པོར་ཡང་དག་བྱུང་།། 
སེམས་ནི་རྣམ་པ་བཞི་ཞེས་བྱ།། 
སྒྲོལ་དང་གྲོལ་དང་དབུགས་དབྱུང་དང་།། 
མྱ་ངན་འདའ་བར་ལྕགས་ཀྱུའོ།། 
རྡོ་རྗེ་ཆགས་པར་ཡང་དག་བཤད།། 
བྱང་ཆུབ་སྤྱོད་པ་ལ་སྦྱོར་བ།། 
རྡོ་རྗེ་ལེགས་པར་ཡང་དག་བཤད།། 
རབ་ཏུ་སྦྱོར་བ་སྟོན་པ་ཉིད།། 
རྡོ་རྗེ་རིན་ཆེན་ཡང་དག་བཤད།། 
སེམས་ཅན་བསམ་པ་ཡོངས་རྫོགས་བྱེད།། 
རྡོ་རྗེ་གཟི་བརྗིད་ཡང་དག་བཤད།། 
ཆོས་ཀྱི་སྦྱོར་བ་འོད་བྱེད་པ།། 
རྡོ་རྗེ་རྒྱལ་མཚན་ཡང་དག་བཤད།། 
སེམས་ཅན་འཁོར་བ་ལས་གྲོལ་བྱེད།། 
རྡོ་རྗེ་བཞད་པར་ཡང་དག་བཤད།། 
སེམས་ཅན་ཐེ་ཚོམ་གཅོད་པར་བྱེད།། 
རྡོ་རྗེ་ཆོས་སུ་ཡང་དག་བཤད།། 
ཆོས་ཀྱི་ཡེ་ཤེས་བླ་ན་མེད།། 
རྡོ་རྗེ་རྣོན་པོར་ཡང་དག་བཤད།། 
ཉོན་མོངས་གཅོད་ཅིང་འཇོམས་བྱེད་པ།། 
རྡོ་རྗེ་རྒྱུ་རུ་ཡང་དག་བཤད།། 
འཁོར་ལོ་རྣམ་འཕྲུལ་སྟོན་བྱེད་པ།། 
རྡོ་རྗེ་སྨྲ་བར་ཡང་དག་བཤད།། 
རྡོ་རྗེ་ཆོས་ནི་སྟོན་བྱེད་པ།། 
རྡོ་རྗེ་ལས་སུ་ཡང་དག་བཤད།། 
སེམས་ཅན་འདུལ་བར་བྱེད་པའི་མཆོག།
རྡོ་རྗེ་སྲུང་བར་ཡང་དག་བཤད།། 
སེམས་ཅན་གྲོལ་བར་བྱེད་པའི་མཆོག།
རྡོ་རྗེ་གནོད་སྦྱིན་ཡང་དག་བཤད།། 
འཁོར་བའི་ཞགས་པ་ཟད་བྱེད་པ།། 
རྡོ་རྗེ་ཁུ་ཚུར་ཡང་དག་བཤད།། 
བྱང་ཆུབ་མཆོག་ནི་བརྟན་པར་བྱེད།། 
རྡོ་རྗེ་སེམས་མ་རྡོ་རྗེ་ཆོས།། 
རིན་ཆེན་ལས་ཀྱི་རྡོ་རྗེ་མ།། 
རྡོ་རྗེ་རིན་ཆེན་ཆོས་ཆེན་པོ།། 
ལས་ཀྱི་གསང་བ་ལས་བྱུང་བ།། 
རྡོ་རྗེ་ལྷ་མོ་ལྷག་པ་བརྒྱད།། 
ཕ་རོལ་ཕྱིན་མཆོག་ལྷག་མ་བརྒྱད།། 
ཆོས་མ་ཤེས་རབ་ཕ་རོལ་ཕྱིན།། 
ལས་མ་ཐབས་ཀྱི་མཆོག་ཡིན་ནོ།། 
ཕ་རོལ་ཕྱིན་བཅུ་དམ་པ་ནི།། 
ས་བཅུ་དག་ཏུ་ཡང་དག་བཤད།། 
དམ་པའི་ཆོས་ཀྱི་གྲོང་ཁྱེར་སྲུང་།། 
བྱང་ཆུབ་སེམས་དཔའ་ཞེས་བྱར་བཤད།། 
ཨེ་མའོ་ཡེ་ཤེས་ཨེ་མའོ་ཆོས།། 
ཨེ་མའོ་ཐར་པའི་གྲོང་ཁྱེར་མཆོག།
ཨེ་མའོ་རྣམ་འཕྲུལ་འཁོར་ལོ་ནི།། 
ཐུབ་པའི་དབང་ཕྱུག་དག་གིས་བསྟན།། 
ཆོས་ཀྱི་སྦྱོར་བ་འདི་ཡིས་ནི།། 
མགོན་པོས་ཐར་པར་དགོད་པར་མཛད།། 
གང་དུ་སངས་རྒྱས་རྒལ་གྱུར་ནས།། 
སེམས་ཅན་རྣམས་ཀྱང་གྲོལ་བར་མཛད།། 
འདི་ནི་ཆོས་ཀྱི་རང་བཞིན་གྲུབ།། 
འདི་ཆོས་རང་བཞིན་ཤིང་རྟ་སྟེ།། 
ཆོས་ཀྱི་རང་བཞིན་སྙིང་པོ་འདི།། 
འདི་ཆོས་རང་བཞིན་གྲོང་ཁྱེར་ཡིན།། 
དེ་ཁོ་ན་ཉིད་མཆོག་ཏུ་གསང་བའི་རྟོག་པའི་རྒྱལ་པོ་ཆེན་པོ་གསང་བའི་རྣལ་འབྱོར་ཆེན་པོ་རྡོ་རྗེ་རྩེ་མོ་ལས་དེ་བཞིན་གཤེགས་པ་ཐམས་ཅད་ཀྱི་གསང་བའི་མདོ་སྡེའི་དབང་པོ་ཞེས་བྱ་བའི་རྣམ་པར་བཤད་པ་སྟེ་ལེའུ་དང་པོ་རྫོགས་སོ།།།། 
དངོས་གྲུབ་ཐམས་ཅད་བླ་ན་མེད།། 
དེ་ནས་གསང་བ་བཤད་པར་བྱ།། 
རྡོ་རྗེའི་རིག་པ་འཛིན་པ་ནི།། 
བདག་ཉིད་ཀྱིས་ནི་སྦྱར་བར་བྱ།། 
ཆོ་ག་ཇི་ལྟ་བ་བཞིན་དུ།། 
ཕྱག་རྒྱ་བཅིང་བ་བཤད་པར་བྱ།། 
ཅི་རིགས་པར་ནི་བཅིང་བྱ་ཡི།། 
གཞན་དུ་མྱུར་དུ་འགྲུབ་མི་འགྱུར།། 
ཐལ་མོ་མཉམ་པ་བཅིང་བྱ་སྟེ།། 
སྡོན་ལ་ཐལ་མོ་མཉམ་པར་བྱ།། 
དེ་ནས་རྡོ་རྗེ་ཐལ་མོ་བཅིངས།། 
རྡོ་རྗེ་བསྡམས་པ་བཅིང་བར་བྱ།། 
སོར་མོ་རྡོ་རྗེ་བསྡམས་བཅིངས་ནས།། 
སྙིང་པོ་བརྗོད་ཅིང་དྲལ་བར་བྱ།། 
དེ་ནས་ཕྱག་རྒྱ་དབང་དུ་གྱུར།། 
འགྲུབ་འགྱུར་འདི་ལ་ཐེ་ཚོམ་མེད།། 
བཛྲ་བནྡྷ་ཏྲཊ།
འདི་ནི་སྔོན་དུ་བརྗོད་བྱ་ཞིང་།། 
དེ་ནས་ཕྱག་རྒྱ་ཡང་དག་བཅིང་།། 
གང་གི་དྲུང་དུ་བཅིངས་པ་ནི།། 
བདག་ཉིད་ཡང་དག་བྱིན་གྱིས་བརླབས།། 
མ་ཧཱ་ས་མ་ཡ་ས་ཏྭཱ་ཧཾ།
ཤེས་རབ་ཅན་གྱིས་དབབ་པ་བསམ།། 
བདག་ལ་སེམས་དཔའ་དབབ་པར་བྱ།། 
དམ་ཚིག་ཕྱག་རྒྱ་བཅིངས་ནས་ནི།། 
སྙིང་པོ་ཡང་ནི་བརྗོད་པར་བྱ།། 
ཨ་ཕྱག་རྒྱ་བཅིངས་པ་ཙམ་གྱིས་ནི།། 
ཡན་ལག་ཀུན་ལ་ཡོངས་སུ་གནས།། 
སྙིང་པོ་བརྗོད་པར་བྱ་བ་སྟེ།། 
སྙིང་པོ་འདི་དག་ཉིད་ཡིན་ནོ།། 
ས་མ་ཡོ་ཧྃ།
དེ་ནས་བདག་ཉིད་བྱིན་བརླབས་ནས།། 
རང་ལྷ་ཡང་དག་རྗེས་སུ་དྲན།། 
སྙིང་པོ་འདི་དག་ཉིད་ཀྱིས་ནི།། 
སྙིང་པོ་བརྗོད་པར་བྱ་བ་ཡིན།། 
ས་མ་ཡ་སཏྭ་ཨ་དྷི་ཏིཥྛ་སྭ་མཱཾ།
ཕྱག་རྒྱ་བསྒྲུབ་པ་ལྷུར་ལེན་པ།། 
དེ་ནས་ཤེས་རབ་ཅན་གྱིས་བསྒྲུབ།། 
དམ་ཚིག་སེམས་དཔའ་ཆེན་པོ་དག།
རྣམ་པ་བཞི་ནི་བསྒྲུབ་པར་བྱ།། 
དེ་ལ་འདི་རྣམས་ཀྱི་གསང་བའི་སྙིང་པོ་ནི།
ཨརྠ་སིདྡྷི།
བཛྲ་སིདྡྷི།
བཛྲ་བཱིརྱ།
བུད་དྷ་སིདྡྷི།
དེ་ནས་ཕྱག་རྒྱ་བརྟན་པར་བྱེད་པ་ནི།
ཨོཾ་བཛྲ་ས་ཏྭ་ས་མ་ཡ།
མ་ནུ་པཱ་ལ་ཡ།
བཛྭ་སཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ།
སུ་ཏོ་ཥྱོ་མེ་བྷ་ཝ།
སུ་པོ་ཥྱོ་མེ་བྷ་ཝ།
ཨ་ནུ་རཀྟོ་མེ་བྷ་ཝ།
སརྦ་སིདྡྷི་མྨེ་པྲ་ཡཙྪ།
སརྦ་ཀརྨ་སུ་ཙ་མེ།
ཙིཏྟཾ་ཤྲེ་ཡཿ་ཀུ་རུ་ཧཱུཾ།
ཧ་ཧ་ཧ་ཧ་ཧོཿ།
བྷ་ག་ཝཱན་སརྦ་ཏ་ཐཱ་ག་ཏོ་བཛྲ་མ་མེ་མུཉྩ་བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨཱཿ།
མཚམས་མེད་ལྔ་པོ་བྱེད་པ་ཡང་།། 
རྡོ་རྗེ་སེམས་དཔའ་དང་འདྲར་འགྱུར།། 
ཕྱག་རྒྱ་ཐམས་ཅད་འགྲུབ་འགྱུར་ཞིང་།། 
ཐམས་ཅད་འགྲུབ་པར་ཐེ་ཚོམ་མེད།། 
དེ་ནས་ཕྱག་རྒྱ་ཐམས་ཅད་དགྲོལ་བ་ནི་ཐུན་མོང་ཡིན་ནོ།། 
ཕྱག་རྒྱ་ཐམས་ཅད་བཅིངས་ནས་ནི།། 
ཐ་མར་བདག་ཉིད་དབང་བསྐུར་བྱ།། 
སོར་མོའི་རྩེ་མོས་ཕྲེང་བ་ཆེ།། 
རྣམ་བཞི་ཡང་ན་རྣམ་པ་གསུམ།། 
ཨོཾ་བཛྲ་རཏྣ་ཨ་བྷི་ཥིཉྩ།
ཤེས་རབ་ཅན་གྱིས་གོ་ཆ་བཅིང་།། 
ཅི་ནུས་པར་ནི་དབང་བསྐུར་བྱ།། 
སྙིང་པོ་འདི་དག་ཉིད་ཀྱིས་ནི།། 
ཕྱག་རྒྱ་ཐམས་ཅད་བརྟན་པར་བྱ།། 
བཛྲ་ཀ་པ་ཙེ་ན་བཾ།
གང་ནས་བྱུང་བ་དེར་གྲོལ་ཏེ།། 
སྙིང་པོ་འདི་དག་ཉིད་ཀྱིས་ནི།། 
གནས་དེ་རུ་ནི་དགྲོལ་བར་བྱ།། 
གཞན་དུ་བྱ་བ་མི་བྱེད་དོ།། 
ཨོཾ་བཛྲ་མུཿ།
མགོན་པོ་ཐལ་མོ་མཉེས་བྱ་ཞིང་།། 
རྡོ་རྗེ་ཐལ་མོ་བཅིང་བར་བྱ།། 
སྙིང་པོ་འདི་དག་ཉིད་ཀྱིས་ནི།། 
རྡོ་རྗེ་ཅན་ཀུན་མཉེས་པར་བྱ།། 
བཛྲ་ཏུ་ཥྱ་ཧོ།། 
ཆོ་ག་འདི་ཡིས་དགྲོལ་བྱ་སྟེ།། 
ཕྱག་རྒྱ་དགྲོལ་བ་མཆོག་ཡིན་ནོ།། 
ཕྱག་རྒྱ་ཐམས་ཅད་བརྟན་འགྱུར་ན།། 
རྡོ་རྗེ་ཅན་ནི་མཉེས་པར་འགྱུར།། 
སྔ་དྲོའི་དུས་སུ་ཉིན་རེ་ཞིང་།། 
ཤིན་ཏུ་བསྡམས་ཤིང་གསང་གྱུར་པ།། 
རྡོ་རྗེ་སེམས་དཔའ་ཅི་འདོད་བཟླས།། 
བཟླས་པ་ཙམ་གྱིས་འགྲུབ་པར་འགྱུར།། 
བཛྲ་སཏྭ།
གསང་བའི་ཡི་གེ་ཧཱུྃ་བཟླས་པས།། 
རྣམ་པ་ལྔ་ནི་མཐོང་བར་འགྱུར།། 
གསང་བའི་སྦྱོར་བའི་ཆོ་ག་ཡིས།། 
རྡོ་རྗེ་སེམས་དཔའ་འགྲུབ་པར་འགྱུར།། 
ཟླ་བའི་དཀྱིལ་འཁོར་དབུས་སུ་ནི།། 
ཟླ་བ་གཉིས་པ་ཡོངས་སུ་བསྒོམ།། 
བདག་ཉིད་སངས་རྒྱས་དང་ལྡན་པ།། 
རྡོ་རྗེའི་དབུས་སུ་བསྒོམ་པར་བྱ།། 
མདོར་ན་རྡོ་རྗེའི་དབུས་སུ་ནི།། 
ཡི་གེ་ཧཱུྃ་ནི་སྦྱར་བར་བྱ།། 
རྡོ་རྗེའི་སྦྱོར་བ་འདི་ཡིས་ནི།། 
ཡི་གེ་ཧཱུྃ་ནི་བསྒྲུབ་པར་བྱ།། 
ཧཱུྃ།
དེ་ལྟར་རྣམ་པ་བཅུ་དྲུག་ནི།། 
ཕྱག་མཚན་ཐམས་ཅད་རབ་ཏུ་བསྒོམ།། 
ཟླ་བའི་དབུས་སུ་རབ་སྦྱོར་བས།། 
བདག་ཉིད་ཐམས་ཅད་སྐད་ཅིག་འགྲུབ།། 
ཡང་ན་ཡི་གེ་སྦྱོར་བས་ནི།། 
དབུས་སུ་སྦྱོར་བས་བསྒྲུབ་པར་བྱ།། 
ཟླ་བ་ཡི་ནི་སྦྱོར་བ་ཡིས།། 
ཡི་གེ་ཛ་སོགས་འགྲུབ་མི་འགྱུར།། 
ཡི་གེ་ཧོ་དང་ས་དང་ནི།། 
ཡི་གེ་ཨོཾ་སོགས་རབ་སྦྱོར་བས།། 
ཟླ་བ་ལ་ནི་ཨོཾ་ཨ་ཏྲྃ།། 
ཡི་གེ་ཧྃ་ནི་རབ་ཏུ་བསྒྲུབ།། 
ཧྲཱིཿ་དང་དྷཱིཿ་དང་མྃ་པཾ་རཾ།། 
ཀཾ་ཧཾ་ཧཱུྃ་བཾ་བསྒྲུབ་པར་བྱ།། 
རྡོ་རྗེའི་ཚིག་ནི་འདི་དག་གིས།། 
རྡོ་རྗེ་བཟླས་པས་འགྲུབ་པར་བྱ།། 
བདག་ཉིད་རྡོ་རྗེ་སེམས་དཔའ་འམ།། 
བཅུ་དྲུག་བདག་ཉིད་རབ་སྦྱོར་བས།། 
རྣལ་འབྱོར་རྒྱུད་དུ་བསྒྲུབ་བྱ་ཞིང་།། 
ཟླ་བའི་དབུས་སུ་བསྒོམ་པར་བྱ།། 
དེ་ཁོ་ན་བཞིན་དུ་དཀྱིལ་འཁོར་གྱི་ཆོ་ག་ནི།
ཉི་མ་ཤར་བ་ནས་བརྩམས་ཏེ།། 
བདག་ཉིད་དབུལ་བ་ལ་སོགས་པ།། 
སངས་རྒྱས་ཀུན་ལ་མཆོད་པར་བྱ།། 
རྡོ་རྗེ་ཅན་རྣམས་བཟོད་པར་གསོལ།། 
ཕྱག་རྒྱ་ཐམས་ཅད་བཅིང་བྱ་ཞིང་།། 
རྡོ་རྗེ་ཐལ་མོས་མཉེས་པར་བྱ།། 
མཚན་བརྒྱ་རྩ་བརྒྱད་དམ་པ་ནི།། 
ཐམས་ཅད་བྱས་ནས་གདོན་པར་བྱ།། 
ལན་གསུམ་དང་ནི་ལན་བདུན་དུ།། 
བསྐོར་བ་དག་ཀྱང་རབ་ཏུ་བྱ།། 
རྡོ་རྗེ་སེམས་དཔའི་ཕྱག་རྒྱ་ཆེ།། 
མཁས་པ་ཡིས་ནི་དྲལ་བར་བྱ།། 
རྡོ་རྗེ་སེམས་དཔའི་ཕྱག་རྒྱ་ཆེ།། 
འཁོར་ལོའི་དབུས་སུ་སྟེང་དུ་བཅིང་།། 
གང་གིས་སེམས་ནི་དག་གྱུར་པ།། 
ཕྱག་རྒྱ་ཐམས་ཅད་ཡང་དག་བཅིང་།། 
ཨོཾ་བཛྲ་མུཿ།
སྙིང་པོ་འདི་ནི་བརྗོད་ནས་སུ།། 
ཕྱག་རྒྱ་ཐམས་ཅད་སྟེང་དུ་བཅིང་།། 
སྒོ་དང་ཕྱི་རོལ་མཆོད་པ་ལ།། 
རྡོ་རྗེའི་མུ་ནི་བརྗོད་པར་བྱ།། 
གསང་བ་འདི་ནི་གསང་བ་ཆེ།། 
རྡོ་རྗེའི་རིག་པ་འཛིན་པ་ནི།། 
ཤེས་རབ་ཅན་གྱིས་ཀུན་མི་བསྟན།། 
ལྡོམ་དང་ལྡན་པ་མཆོག་ལ་སྦྱིན།། 
ཤིན་ཏུ་སྣོད་ལྡན་ཕ་རོལ་ལ།། 
དེ་ནི་རིག་པའི་བརྟུལ་ཞུགས་ཏེ།། 
ལག་པ་གཡས་སུ་རྡོ་རྗེ་སྟེ།། 
གཡོན་དུ་དྲིལ་བུ་སྦྱིན་པར་བྱ།། 
རྡོ་རྗེའི་བརྟུལ་ཞུགས་གསང་ཆེན་པོ།། 
སྙིང་པོ་འདི་ནི་སྦྱིན་པར་བྱ།། 
དེ་བྱིན་སྙིང་གར་འཛིན་དུ་གཞུག།
ཐམས་ཅད་བསྒྲུབ་པའི་མཆོག་ཡིན་ནོ།། 
འདི་དེ་སངས་རྒྱས་ཐམས་ཅད་ཀྱི།། 
རྡོ་རྗེ་སེམས་དཔའ་ཕྱག་ན་གནས།། 
ཁྱོད་ཀྱིས་ཀྱང་ནི་རྟག་ཏུ་བཅང་།། 
ཕྱག་ན་རྡོ་རྗེའི་བརྟུལ་ཞུགས་བརྟན།། 
ཨོཾ་སརྦ་ཏ་ཐཱ་ག་ཏ་སིད་དྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷཱ་ར་ཡཱ་མི་བཛྲ་སཏྭ།
ཧི་ཧི་ཧི་ཧི་ཧཱུྃ།
དེ་ནས་ཐམས་ཅད་མཚུངས་པ་རུ།། 
ཕྱག་རྒྱས་དཀྱིལ་འཁོར་དགྲོལ་བར་བྱ།། 
བཛྲ་ས་ཏྭ་མུཿ།
རྡོ་རྗེ་སློབ་དཔོན་གྱི་བྱ་བ་རྫོགས་སོ།།།། 
ཇི་ལྟར་ཆོ་གར་རབ་ལྡན་ཉིད།། 
རྡོ་རྗེ་གསང་བའི་དཀྱིལ་འཁོར་ཏེ།། 
རྡོ་རྗེ་འཛིན་པ་རྒྱལ་པོ་ཆེ།། 
དེ་བཞིན་ཀུན་དུ་བསྒྲུབ་པར་བྱ།། 
རྡོ་རྗེ་འཛིན་པ་རྒྱལ་པོ་ཆེ།། 
ཀུན་མཆོག་དབང་ཕྱུག་དམ་པ་ཡིས།། 
རྣལ་འབྱོར་གྱི་ནི་རྒྱུད་བསྡུས་པ།། 
མཆོག་ཏུ་གསང་བ་གསུངས་པར་གྱུར།། 
ཨེ་མའོ་སངས་རྒྱས་མགོན་པོ་ཆེ།། 
སྤྱོད་པ་སྤྱོད་ཕྱིར་བྱུང་བ་སྟེ།། 
ཆོས་ཀྱི་མགོན་པོ་རྣལ་འབྱོར་ཆེ།། 
རྒྱུད་རྣམས་ཐམས་ཅད་ཡང་དག་བྱུང་།། 
སངས་རྒྱས་མེད་ཅིང་སེམས་དཔའ་མེད།། 
རྣལ་འབྱོར་རྣལ་འབྱོར་སྒྲུབ་པ་མེད།། 
ས་དང་གསང་བ་མཆོག་མེད་དེ།། 
དེ་བཞིན་གདུལ་བའི་དོན་དུ་བྱུང་།། 
སངས་རྒྱས་མཆོག་དང་དམ་ཚིག་མཆོག།
སེམས་དཔའ་མཆོག་གི་བསྒྲུབ་པ་དང་།། 
གསང་མཆོག་སེམས་དཔའི་སྤྱོད་པ་མཆོག།
རྡོ་རྗེ་རྣལ་འབྱོར་ཡང་དག་བྱུང་།། 
ཡོན་ཏན་མཆོག་དྲན་དམ་ཚིག་རྣམས་ཀྱི་མཆོག།
ཡོན་ཏན་མཆོག་དྲན་དབུ་རྒྱན་དམ་པ་སྟེ།། 
གྲགས་ཆེན་དང་ལྡན་སྤྱོད་པ་མཆོག་འཛིན་པ།། 
ཡོན་ཏན་མཆོག་ལྡན་རྣམས་ཀྱི་སྤྱོད་པ་མཆོག།
རྡོ་རྗེ་ཆེན་པོ་རབ་བསྡམས་ཅན།། 
རྣལ་འབྱོར་ཆེན་པོ་སྤྱོད་པ་ཆེན་པོ་སྤྱོད།། 
གསང་བ་ཆེན་པོའི་ཡོན་ཏན་འཛིན་མཛད་པ།། 
བདེ་བ་ཆེན་པོ་ཡང་དག་འབྱུང་བ་སྩོལ།། 
ཡོན་ཏན་མཆོག་དྲན་ལྡན་པ་ཅོད་པན་མཆོག།
དམ་ཚིག་ཚོགས་མཆོག་འབྱུང་བས་རྒྱན་གྱུར་པ།། 
མི་གཡོ་རབ་མཆོག་མཆོག་སྟེར་དྲི་མ་མེད།། 
སྤྱོད་མཆོག་སྤྱོད་པའི་མཆོག་སྟེ་དྲི་མ་མེད།། 
ཚོགས་ཀྱིས་བསྐོར་བར་ཤིན་ཏུ་བཞད་མཛད་པ།། 
གནོད་བྱེད་འཇོམས་པ་ཏྲ་ཊ་ཏྲ་ཊ་སྒྲོགས།། 
གཡོ་བྱེད་བསྐྱེད་པའི་བཞད་ཅིང་བཞད་པར་མཛད།། 
ཡོན་ཏན་མཆོག་དྲག་ཙ་ལ་ཙ་ལ་པ།། 
ད་ཧ་ད་ཧ་པ་ཡ་གནོད་མཛེས་འཇོམས།། 
ཧ་ར་ཧ་ར་ཧ་རེ་ཧ་རེ་ལས་མཆོག་འཇོམས།། 
གནས་ཆེན་པོ་ནི་སྟོབས་ཀྱིས་གྲུབ་མཛད་པ།། 
རིགས་མཆོག་སྟོབས་ཀྱིས་སྒྲོལ་ཞིང་སྒྲོལ་མཛད་པ།། 
ཧ་ཧ་ཧཱ་ཧ་ཧ་ཧཱ་ཧ་ཧ་ཧཱ།
ཧི་ཧི་ཧཱི་ཧི་ཧི་ཧཱི་ཧི་ཧི་ཧཱི་ཧི་ཧི་ཧཱི།
ཧུ་ཧུ་ཧུ་ཧུ་ཧུ་ཧུ་ཧུ་ཧུ་ཧུ་ཧུ།
རབ་མཆོག་བདག་ཉིད་མཁས་པས་འདྲེན་གྱུར་པ།། 
ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི།
ཊུ་ཊུ་ཊྱ་ཊྱ།
ནྱ་ནྱ་ཊྱ་ཊྱ་ཊྱ་ཊྱ་ཊྱ་ཊྱ་ཊྱ་ཊྱ།
རྒྱན་གྱི་སྤྱོད་པ་འདར་ཞིང་འདར་བར་མཛད།། 
སྤྱོད་པ་སྤྱོད་པ་རྣམས་ཀྱི་མཆོག་ཏུ་གྱུར།། 
སྤྱོད་པ་སྤྱོད་བྱེད་རབ་མཆོག་བདག་ཉིད་ཅན།། 
དམ་ཚིག་རྒྱན་ཏེ་རིགས་དྲུག་མཆོད་གྱུར་པ།། 
བདག་པོ་ཆེན་པོ་འཕྲོག་བྱེད་འཇོམས་པར་མཛད།། 
འཕྲོག་བྱེད་བསྒྲུབ་པ་རྣམས་ནི་གྲུབ་མཛད་པ།། 
མཆོག་སྩོལ་མཆོག་གི་བདག་ཉིད་ཡང་དག་བྱུང་།། 
ཏ་ཏེ་ཊ་ཏེ་བསྟན་པའི་སྤྱན་མངའ་བ།། 
ཡི་གེ་ཛ་ལས་རབ་བྱུང་མཆོག་སྟེ་ཧཱུཾ་ནི་དང་པོ་ལས་སྦྱོར་བ།། 
ཧོ་ཧོ་འདོད་ཆགས་མཆོག་ལྡན་བུད་མེད་བསྟན་བྱེད་ས་ནི་ལེན་པ་རབ་སྟེར་བ།། 
ཨོཾ་ནི་དང་པོ་བླ་མེད་ཊ་ཊ་ཊ་ཊི་ས་ཨ་ནི་གཟི་བརྗིད་རབ་འབར་བ།། 
ཏྲཾ་ཏྲཾ་རྗེས་སུ་ཆགས་པའི་རྣལ་འབྱོར་རྫོགས་བྱེད་ཧ་ནི་བཞད་པ་ཡང་དག་སྦྱོར།། 
ཧྲཱི་ནི་ཆོས་ཅན་བྱེད་ཅིང་རབ་རྣོ་དྲི་མེད་ཧི་ནི་རྒྱུ་ཡི་འཁོར་ལོ་ཆེ།། 
ཧཾ་དང་རཾ་ནི་མཁའ་དགྱེས་སྨྲ་བའི་སྦྱོར་བ་འཆིང་བྱེད་ཨ་ནི་སྣ་ཚོགས་བྱེད།། 
ཧཾ་ནི་བསྲུང་བ་ཏྲ་ཏ་འགེས་བྱེད་ཏ་ཊ་ཏ་ཊི་ས་ཧཱུཾ།
ནི་ཟ་ཞིང་འཆའ།། 
བཾ་ནི་དགའ་བྱེད་དགའ་སྟེ་ཚ་ཏ་ཚ་ཏི་ཊ་ནི་རབ་དགའ་བྱེད།། 
ཧཾ་ནི་རྡོ་རྗེ་བསྟན་པ་དང་བཅས་བདེ་བརྟན་འདོད་ཆགས་བཅས་པ་དགའ་བྱེད་དོ།། 
ཧོ་ནི་མགོན་པོ་སྐྱེ་བ་མཆོག་གི་རྒྱུར་གྱུར་ཧྲི་ནི་དགའ་བ་བདག་ཉིད་ཅན།། 
ཧི་ནི་སྤྱོད་པ་འགོད་བྱེད་དུལ་སྤོང་མཆོག་སྟེ་དུས་གསུམ་མགོན་པོས་བསྐོར་གྱུར་པ།། 
གསང་ཞིང་གསང་བའི་ཡོན་ཏན་ཀུན་མཆོག་དྲི་མེད་ཧོ་ནི་བྱང་ཆུབ་སྤྱོད་པ་མཆོག།
མཆོག་གི་མཆོག་སྟེ་མཆོག་སྩོལ་གོ་འཕང་མཆོག་ཐོབ་ཡི་གེ་ཧཱུཾ་ནི་སྩོལ་བ་མཆོག།
ཉོན་མོངས་དྲི་མ་ཐམས་ཅད་འཇོམས་ཤིང་རབ་འཕྲོ་ཧཱུཾ་གི་མཆེ་བའི་མཚོན་ཆར་ལྡན།། 
སྣ་ཚོགས་དགའ་བ་མཆོག་གིས་རྣམ་པར་བརྒྱན་མཛེས་ཡི་གེ་ཨོཾ་དང་ཡང་དག་སྤེལ།། 
ཧེ་ཧོ་ཧཾ་ནི་ཡིད་འོང་ཧཱུཾ་གིས་རྣམ་འཇོམས་གནོད་མཛེས་ངེས་འཇོམས་བདག་ཉིད་ཅན།། 
བདེ་མཆོག་གླུ་དང་རོལ་མོ་དང་བཅས་པ།། 
གཟུགས་བཟང་དང་ལྡན་ལྷ་མོ་རྣམས་ཀྱིས་མཆོད།། 
ཟླ་བ་ལྟར་དཀར་འཕྲོ་བའི་ཞལ་མངའ་བ།། 
རྡོ་རྗེ་གསང་བའི་ཡོན་ཏན་བརྩེགས་པས་མཚན།། 
རིན་ཆེན་ཀུན་གྱིས་རྣམ་སྤྲས་ཡིད་འོང་བ།། 
རིན་ཆེན་དྲ་བའི་བླ་རེས་རྣམ་པར་མཛེས།། 
རྡོ་རྗེ་ལྷ་མོའི་ཚོགས་ཀྱིས་མཆོད་ཅིང་མཛེས།། 
བྱང་ཆུབ་སེམས་དཔའི་གནས་ནི་འཇིགས་མེད་པ།། 
ས་རྣམས་ཀུན་གྱིས་རྣམ་སྦྱང་དྲི་མེད་པ།། 
བྱང་ཆུབ་སྤྱོད་པ་ཡོངས་རྟོགས་བདག་ཉིད་ཅན།། 
ཆོས་མཛད་ཡོངས་སུ་རྟོགས་པའི་ཟས་དང་ལྡན།། 
བསོད་ནམས་དེ་ཡིས་བསྐྱེད་པའི་དགའ་བ་ཆེ།། 
ཚངས་པའི་གནས་འབྱོར་གྲུ་བཞིར་ཡང་དག་གནས།། 
ཆོས་མཆོག་གོ་རིམས་བཞིན་དུ་ཐིག་བཏབ་པས།། 
འཁོར་ལོ་མུ་ཁྱུད་རབ་ཏུ་མཛེས་བྲིས་པ།། 
རྡོ་རྗེའི་དཀྱིལ་འཁོར་ལ་ནི་གཙོ་བོ་བཞུགས།། 
ཏིང་འཛིན་མཆོག་རྣམས་ཁ་ཁྱེར་གྱིས་མཛེས་པ།། 
གཟུངས་ཀྱི་ལྷ་ཡི་ཚོགས་ཀྱིས་མཆོད་པའི་ཚོགས།། 
ཐར་པའི་ཐེག་པས་བྱམས་པའི་སྒོ་ཡིས་བརྒྱན།། 
རྡོ་རྗེ་དཀྱིལ་འཁོར་ལ་ནི་འདྲེན་པ་བཞུགས།། 
ཕ་རོལ་ཕྱིན་པ་བཙུན་མོ་གར་བྱེད་པ།། 
སེམས་ཅན་སྨིན་བྱེད་རྣམ་པར་འཕྲུལ་ལ་དགའ།། 
བསམ་གཏན་ཟས་ལྡན་མངོན་ཤེས་མཆོག་གིས་བརྒྱན།། 
རྡོ་རྗེའི་དཀྱིལ་འཁོར་ལ་ནི་འདྲེན་པ་བཞུགས།། 
དཀྱིལ་འཁོར་དེ་ནི་གཙོ་བོའི་ཆོས་ཉིད་ཅན།། 
ཆོས་ཉིད་བསྟན་པའི་སྙིང་པོ་ཀུན་ཞུགས་པ།། 
སངས་རྒྱས་ཀུན་གྱི་ཚོགས་འདུས་མཛེས་པ་ཡིས།། 
བདེ་བར་གཤེགས་པའི་གསང་བ་ཞེས་བྱར་བཤད།། 
རྡོ་རྗེ་སེམས་དཔའ་དབང་ཕྱུག་དམ་པ་ཆེ།། 
གསང་བ་ཀུན་འབྱུང་ཏིང་འཛིན་ཡང་དག་གནས།། 
དེ་ནི་རྣམ་སྣང་ཐུབ་པའི་ཆོས་ཉིད་གཟིགས།། 
གཟུངས་དང་དམ་ཚིག་ཡང་དག་འབྱུང་བ་མཆོག།
དགའ་བའི་ཆོས་བཞིན་རྡོ་རྗེ་ཡང་དག་གནས།། 
དེ་ནི་རྣམ་སྣང་ཐུབ་པའི་དབང་ཕྱུག་གཙོ།། 
རིགས་ཀྱི་དཀྱིལ་འཁོར་ཆེན་པོ་ངེས་པར་ཕྱུང་།། 
ཧཱུཾ།
ཤིན་ཏུ་དག་བའི་ཆོས་ཉིད་ལྟ་བུར་བྱུང་།། 
སངས་རྒྱས་དབང་ཕྱུག་དམ་པའི་ཀུན་གྱི་མཆོག།
རྩེ་གཅིག་དང་བཅས་ཨེ་མའོ་དགའ་བོ་ཆེ།། 
སངས་རྒྱས་སྐུ་ཡང་བུད་མེད་གཟུགས་ཅན་ཏེ།། 
སེམས་ཅན་ཁམས་ནི་གདུལ་ཕྱིར་ཡང་དག་གནས།། 
བུད་མེད་གཟུགས་ཀྱང་ཆོས་ཉིད་དག་པ་སྟེ།། 
སངས་རྒྱས་ཀུན་གྱི་གདུང་རྒྱུད་གནས་གྱུར་པ།། 
རང་གི་རིགས་ཆེན་བྱུང་བ་དེས་བྱུང་མཛོད།། 
ཨོཾ་བཛྲ་དྷཱ་ཏྭཱི་ཤྭ་རི་ཧཱུཾ།
ཨོཾ་བཛྲ་བཛྲཱི་ཎི་ཧཱུཾ།
ཨོཾ་རཏྣ་བཛྲཱི་ཎི་ཧཱུཾ།
ཨོཾ་དྷརྨ་བཛྲཱི་ཎི་ཧཱུཾ།
ཨོཾ་ཀརྨ་བཛྲཱི་ཎི་ཧཱུཾ།
མཆོག་གི་དང་པོ་རྨད་བྱུང་གསང་བ་ལྔ།། 
སངས་རྒྱས་ལྔས་བྱས་བུད་མེད་གཟུགས་ཅན་ཏེ།། 
སྨད་བྱུང་དང་བཅས་དབང་ཕྱུག་དམ་པར་གནས།། 
རྡོ་རྗེ་གསང་ཆོས་ཉིད་ཀྱི་གསང་བ་མཆོག།
འཁོར་ལོའི་སྦྱོར་བས་ཀྱང་ནི་བཞུགས་གྱུར་པས།། 
རྡོ་རྗེའི་རྣལ་འབྱོར་གྱིས་ནི་ཤར་དུ་བཞུགས།། 
དེ་ནི་རིགས་ཀྱི་འཁོར་ལོའི་དཀྱིལ་འཁོར་བརྗོད།། 
རེ་རེ་ཞིང་ཡང་རྣལ་འབྱོར་མཆོག་དང་ལྡན།། 
རྣལ་འབྱོར་འཁོར་ལོར་ཡོངས་སུ་བཤད་པ་མཆོག།
དེ་ཡིས་མི་བསྐྱོད་མཆོག་ཏུ་བྱུང་བ་ཡི།། 
མཆོག་ཏུ་གསང་བ་ཡི་ནི་དཀྱིལ་འཁོར་གསུངས།། 
ཨོཾ་བཛྲ་ས་ཏྭ་གུ་ཧྱ་ས་མ་ཡེ་ཧཱུཾ།
ཨོཾ་གུ་ཧྱ་བཛྲ་ས་ཏྭ།
ཨཾ་ཀུ་ཤ་ཧཱུཾ།
ཨོཾ་བཛྲ་གུ་ཧྱ་རཱ་གེ་རཱ་ག་ཡ་ཧཱུཾ།
ཨོཾ་བཛྲ་གུ་ཧྱ་སཱ་དྷཱི་ཤྭ་རི་ཧཱུཾ།
རྡོ་རྗེ་རིན་ཆེན་དཀྱིལ་འཁོར་བསྟན་གྱུར་པ།། 
དེ་ཡིས་སླར་ཡང་སྙིང་པོ་བཞི་གསུངས་སོ།། 
ཨོཾ་བཛྲ་གུ་ཧྱ་རཏྣ་ས་མ་ཡཾ་ཧཱུཾ།
ཨོཾ་བཛྲ་གུ་ཧྱ་པྲ་བྷ་ཧཱུཾ།
ཨོཾ་བཛྲ་དྷྭ་ཛཱ་གྲ་གུ་ཧྱ་ཧཱུཾ།
ཨོཾ་བཛྲ་གུ་ཧྱ་ཧཱ་ས་ཧཱུཾ།
རྡོ་རྗེ་ཆོས་ནི་དབང་ཕྱུག་དམ་པ་ཆེ།། 
དེ་ཡིས་སླར་ཡང་སྙིང་པོ་བཞི་གསུངས་སོ།། 
ཨོཾ་བཛྲ་དྷ་རྨ་གུ་ཧྱ་ས་མ་ཡེ་ཧཱུཾ།
ཨོཾ་བཛྲ་གྷོ་ཥ་གུ་ཧྱ་ཧཱུཾ།
ཨོཾ་བཛྲ་གུ་ཧྱ་མཎྜ་ལེ་ཧཱུཾ།
ཨོཾ་བཛྲ་གུ་ཧྱ་བཱ་ཙ་ས་མ་ཡེ་ཧཱུཾ།
རྡོ་རྗེ་ལས་ནི་ཡོངས་སུ་དག་པས་མཆོད།། 
འཁོར་ལོ་ཐམས་ཅད་ལ་ནི་ཡོངས་གནས་མཛེས།། 
ཆོས་མཆོག་དབང་ཕྱུག་དམ་པ་མཆོག་གྱུར་པ།། 
དེ་ཡིས་སྙིང་པོ་བཞི་ནི་གསུངས་པར་འགྱུར།། 
ཨོཾ་བཛྲ་གུ་ཧྱ་ཀརྨ་ས་མ་ཡེ་ཧཱུཾ།
ཨོཾ་བཛྲ་གུ་ཧྱ་ཀ་བ་ཙེ་ཧཱུཾ།
ཨོཾ་བཛྲ་གུ་ཧྱ་དཾ་ཥྚྲ་དྷཱ་ར་ཎི་ཧཱུཾ།
ཨོཾ་བཛྲ་གུ་ཧྱ་མུཥྚི་ཧཱུཾ།
སྔར་བཞིན་འཁོར་ལོའི་གྲོང་ཁྱེར་ཡོངས་གནས་པ།། 
རྡོ་རྗེའི་གཟུགས་སུ་ཡོངས་གནས་མཛེས་གྱུར་པ།། 
དེ་ཉིད་སངས་རྒྱས་སྲས་ཏེ་རྡོ་རྗེར་བཅས།། 
འོན་ཀྱང་ད་ལྟར་བུད་མེད་གཟུགས་སུ་སྤྲུལ།། 
དེ་དག་སྲིད་པ་དག་བྱེད་རབ་ཏུ་འབར།། 
ཐར་པའི་གྲོང་དུ་འདོད་ཆགས་དག་བྱེད་པ།། 
རྟོག་དང་རྣམ་པར་རྟོག་པ་བཟློག་པས་དག།
ཆོས་ལ་དགའ་ཞིང་སྐུ་མཆོག་འབྱུང་འགྱུར་བ།། 
བདེན་དང་མི་བདེན་རྣམ་དག་ཉི་ཤུ་དང་།། 
ཆོས་དང་ཆོས་མིན་དགའ་ཞིང་དགའ་བའི་སྣོད།། 
བྱེད་དང་བྱེད་མིན་རྡོ་རྗེ་ཐ་དད་གཅིག།
རྡོ་རྗེ་བསྟན་པ་ཧོ་ཡིས་རབ་སྦྱོང་སྤྱོད།། 
གསང་འབྱོར་རིན་ཆེན་ལས་བྱས་ཆོས་གྲོང་སྟེ།། 
རྣམ་འཕྲུལ་འཁོར་ལོ་འདི་ནི་མ་ཕམ་དོན།། 
རྡོ་རྗེ་བླ་རེའི་རྒྱན་གྱིས་རྣམ་པར་བརྒྱན།། 
གསང་དབང་རྡོ་རྗེ་ཆེན་པོ་ཡིས།། 
ཐར་པའི་རང་བཞིན་གྲོང་ཁྱེར་མཛད།། 
སེམས་ཅན་ཀུན་ལ་ཕན་དོན་དུ།། 
འཁོར་ལོ་ལྔ་ནི་ཡང་དག་བྱུང་།། 
དེ་བཞིན་གཤེགས་རིགས་ཞེས་བྱ་དང་།། 
མི་ཕྱེད་བརྟན་པར་བྱེད་པ་དང་།། 
བྱང་ཆུབ་སྤྱོད་པ་རབ་སྤྱོད་མཆོག།
ཐེག་པ་ཆེན་པོའི་ཚུལ་གྱི་མཆོག།
གདུལ་བྱ་ཇི་བཞིན་འཁོར་ལོའི་དཀྱིལ་འཁོར་བཞིན།། 
གཙོ་བོའི་སྤྱོད་པ་ཇི་བཞིན་ལྷན་ཅིག་སྤྱོད།། 
སེམས་ཅན་གདུལ་བྱ་མ་ཡིན་སྣོད་མཆོག་མིན།། 
མཐུ་ཆེན་རྣམས་ནི་དངོས་གྲུབ་སྩོལ་མི་མཛད།། 
དེར་ནི་རྡོ་རྗེའི་རང་བཞིན་དག།
ཡོན་ཏན་མང་པོ་ཡང་དག་འབྱུང་།། 
སེམས་ཅན་རྣམས་ནི་གདུལ་བྱའི་ཕྱིར།། 
རྡོ་རྗེའི་བཙུན་མོ་ཡང་དག་བྱུང་།། 
དེ་ཉིད་སངས་རྒྱས་སྲས་བཅས་པ།། 
དེ་ཉིད་འཁོར་ལོའི་གྲོང་ཁྱེར་ཆེ།། 
མཆོད་པ་སྒོ་སྲུང་དང་བཅས་པ།། 
གསང་བའི་དཀྱིལ་འཁོར་ཡང་དག་བྱུང་།། 
མགོན་པོ་རྡོ་རྗེ་གསང་དབང་ཕྱུག།
རྡོ་རྗེ་དབྱིངས་ཀྱི་དབང་མོར་བཤད།། 
རྡོ་རྗེ་ཆོས་ཀྱི་སྦྱོར་བ་ཡིས།། 
རྡོ་རྗེ་ཕ་རོལ་ཕྱིན་པ་མཆོག།
སྔོན་ནི་ཇི་ལྟར་དེ་བཞིན་ཕྱིས།། 
དེ་བཞིན་དབུས་སུ་རབ་ཏུ་གནས།། 
སངས་རྒྱས་ཀུན་གྱི་ཐབས་ཡིན་ཏེ།། 
གསང་བའི་སྦྱོར་བ་ཡང་དག་བྱུང་།། 
རྡོ་རྗེ་དབྱིངས་ནི་ཇི་སྐད་བརྗོད།། 
དེ་ཉིད་གསང་བ་ཞེས་བྱར་བརྗོད།། 
ཐེག་པ་ཆེན་པོ་མངོན་བསྡུས་པ།། 
རྒྱས་པར་ཕྱག་རྒྱ་དང་བཅས་པར།། 
འཁོར་ལོ་ལྔ་ཡི་དཀྱིལ་འཁོར་མཆོག།
རྒྱས་བ་རུ་ནི་ཡང་དག་བཤད།། 
མདོ་སྡེའི་གསང་དབང་རྒྱལ་པོ་ནི།། 
ཐེག་པ་ཆེན་པོ་མངོན་བསྡུས་ལས།། 
གསང་བའི་རྒྱུད་དང་ཕྱག་རྒྱུད་དང་།། 
དཀྱིལ་འཁོར་འཁོར་ལོ་ཟླ་བ་དག།
དེ་བཞིན་གཤེགས་པའི་རིགས་ཀྱི་ནི།། 
དེ་དག་རྣམ་པ་ལྔ་རུ་བཤད།། 
རྡོ་རྗེ་དབྱིངས་ཀྱི་སྙིང་རབ་མཆོག།
མདོར་ན་དྲུག་ཏུ་བཤད་པ་ཡིན།། 
དམ་ཆོས་སྤྱོད་པ་དང་ལྡན་པ།། 
དེ་ནས་དེ་བཞིན་གཤེགས་པའི་རིགས།། 
ནུས་པ་ཇི་བཞིན་རིགས་པ་བཞིན།། 
ཇི་ལྟར་སྤྱོད་པ་དཀྱིལ་འཁོར་མཆོག།
ཅི་རིགས་པར་ནི་ཚོ་ག་བཞིན།། 
མཆོག་ཏུ་རྨད་འབྱུང་བཤད་པར་བྱ།། 
སྔོན་ལ་དེ་བཞིན་གཤེགས་རིགས་ཀྱི།། 
སེམས་དཔའ་ང་ཡིས་དབྱེ་བར་བྱ།། 
ང་ཡིས་མདོ་སྡེ་གསང་དབང་བཤད།། 
གང་དུ་བྱིས་པ་དག་རྨོངས་པ།། 
རྡོ་རྗེ་སློབ་དཔོན་སྐལ་བ་ཆེ།། 
གསང་བའི་དཀྱིལ་འཁོར་ལ་གནས་པ།། 
གསང་བའི་ཕྱག་རྒྱ་བཅུ་དྲུག་ནི།། 
གསང་བ་ངེས་པར་བསླབ་པར་བྱ།། 
ཟླ་བའི་དཀྱིལ་འཁོར་དབུས་སུ་ནི།། 
རྐང་ལག་ཐལ་སྦྱར་རྡོ་རྗེ་ནི།། 
ཁ་གྱེས་པ་ནི་བསྒོམ་བྱ་ཞིང་།། 
རྡོ་རྗེ་ཅན་ཡང་ཆགས་པར་བྱ།། 
སྟོང་གསུམ་གྱི་ནི་འཇིག་རྟེན་འདི།། 
ཟླ་བ་གཅིག་ཏུ་ཡོངས་སུ་བསྡུ།། 
རྡོ་རྗེའི་དབང་ཕྱུག་ལྷ་མོ་ང་།། 
དབུས་མ་ལ་ནི་ཡོངས་སུ་གཟུང་།། 
སྒེག་པ་དང་བཅས་འགྲོ་བྱ་ཞིང་།། 
རྣམ་པར་འཕྲུལ་པས་བཞིན་རྨོངས་བྱ།། 
བསྒོམ་པའི་སྦྱོར་བ་འདི་ཡིས་ནི།། 
རྡོ་རྗེ་ཅན་ཡང་མཉེས་པར་བྱ།། 
སེམས་དཔའི་སྐྱིལ་ཀྲུང་བཅས་ནས་ནི།། 
སྤྱི་བོར་ཐལ་མོ་སྦྱར་བར་བྱ།། 
ཕྱག་རྒྱ་འདི་ནི་བཅིངས་ནས་སུ།། 
བདག་ཉིད་ཡང་དག་བྱིན་གྱིས་བརླབ།། 
བསྒོམ་པའི་ཕྱག་རྒྱ་འདི་ཡིས་ནི།། 
སྐུ་ཡི་ཕྱག་རྒྱ་རྣམ་པར་བཅིང་།། 
ལག་ངར་ལྕགས་ཀྱུར་བསྐུམ་བྱ་ཞིང་།། 
བདག་ཉིད་ཡོངས་སུ་བསྒྲུབ་པར་བྱ།། 
དེ་བཞིན་བསྒོམ་པའི་སྦྱོར་བ་ཡིས།། 
རྡོ་རྗེའི་མདའ་ནི་ཀུན་དུ་དགང་།། 
ལག་པས་ལེགས་སོ་ཞེས་བྱ་ཞིང་།། 
དཔུང་པས་བདག་ཉིད་གོ་བགོར་བྱ།། 
སླར་ཡང་གསང་བ་བྱ་བ་ནི།། 
ཟླ་བའི་དཀྱིལ་འཁོར་དབུས་སུ་ནི།། 
བདག་ཉིད་རྡོ་རྗེ་གཅིག་པུ་གནས།། 
གསང་བ་ལྷ་མོའི་དབང་ཕྱུག་མཆོག།
དེ་བཞིན་ལག་ངར་བཀུག་བྱ་ཞིང་།། 
སྤྱི་བོར་རྡོ་རྗེ་བསམ་པར་བྱ།། 
ཕྱོགས་གཅིག་ཏུ་ནི་ང་འདུག་སྟེ།། 
རྡོ་རྗེ་གཉིས་ཀྱི་གོ་ཆ་བྱ།། 
ཐམས་ཅད་རྡོ་རྗེའི་ལུས་ཡིན་ཏེ།། 
རིན་ཆེན་མིག་ནི་ཡོངས་གསལ་བ།། 
གདོང་དང་ཚིག་ནི་པདྨ་དང་།། 
མེ་ཏོག་ཀུན་འདར་བསྒོམ་པར་བྱ།། 
བྱིས་པ་བཞིན་དུ་མིག་བསྐྱོད་ཅིང་།། 
བུད་མེད་རྒྱུ་མཚན་ཡང་དག་བསྒྲུབ།། 
སྨིན་མ་བསྐྱོད་ཅིང་ཁྲོ་གཉེར་གཙིགས།། 
ཁྲོ་བོའི་ལྟ་བས་མིག་གདངས་པ།། 
ཁྲོ་མོའི་ལྟ་བ་འདོད་ཆགས་ཆེ།། 
འཛུམ་བཅས་མིག་ནི་བཙུམ་པར་བྱ།། 
མིག་གདངས་པ་ཡི་སྦྱོར་བ་ཡིས།། 
རྡོ་རྗེའི་ལྟ་བས་བགྲད་པར་བྱ།། 
སླར་ཡང་ཚིག་ནི་རྣམ་པ་བཞི།། 
ཧོ་ནི་རྐན་དང་ལྐོག་མ་ལ།། 
ཛ་ནི་ལྕེ་ཡི་དབུས་དང་རྩེ།། 
ཨོཾ་ནི་ལྐོག་མ་མཆུ་དག་ལ།། 
མཆུ་དང་མཆུ་ཡི་རྩེ་ལ་བཾ།། 
དེ་རྣམས་གསང་བ་རབ་རྒྱས་པ།། 
བསྐྲད་དང་སྤྱོས་དང་གཅད་པ་དང་།། 
བཅིང་བ་རྡོ་རྗེ་ཚིག་གིས་བྱ།། 
དེ་བཞིན་ཁོ་ནར་ཟླ་དབུས་ན།། 
ཕྱག་ན་རྡོ་རྗེའི་རང་བདག་ཉིད།། 
རིན་ཆེན་ཆོས་དང་དེ་བཞིན་ལས།། 
གསང་བའི་བདག་ཉིད་བསྒོམ་པར་བྱ།། 
ཆོ་ག་ཐམས་ཅད་རྒྱས་པ་རུ།། 
རྡོ་རྗེ་གསང་བ་རྗེས་སུ་སྲུང་།། 
ཇི་ལྟར་རྣལ་འབྱོར་ཡང་དག་གནས།། 
དེ་བཞིན་གསང་མཆོག་འཛིན་པ་གནས།། 
རྡོ་རྗེའི་རྣལ་འབྱོར་བླ་ན་མེད།། 
དེ་ནས་ཡང་དག་བཤད་པར་བྱ།། 
རྡོ་རྗེའི་རྣལ་འབྱོར་ཡང་དག་གནས།། 
རྡོ་རྗེ་ཕྲ་མོ་བསྒོམ་པར་བྱ།། 
དཔའ་བོ་རྡོ་རྗེ་སེམས་དཔའ་ནི།། 
ཕྱི་རོལ་ལས་གྲོལ་ཡང་དག་གནས།། 
ལངས་སམ་ཡང་ན་འདུག་ཀྱང་རུང་།། 
རྡོ་རྗེའི་རྣལ་འབྱོར་ཡང་དག་བརྩམ།། 
ཐེག་པ་ཆེན་པོའི་ཚུལ་དག་པ།། 
སྤྱོད་པ་ཆེན་པོ་ཚུལ་ཆེན་པོ།། 
བདག་ཉིད་ཆོས་ཆེན་རབ་བསྒོམས་ན།། 
རྡོ་རྗེའི་དངོས་གྲུབ་ཐོབ་པར་འགྱུར།། 
འདུ་བྱེད་སྡུག་བསྔལ་ཆེན་པོ་ལས།། 
དགའ་བའི་སྤྱོད་པས་སྤྲོ་བར་བྱ།། 
སྙིང་རྗེ་ཆེན་པོས་དམིགས་ནས་ནི།། 
སེམས་ཅན་བཏང་སྙོམས་དོར་མི་བྱ།། 
ལྕེ་དང་རྐན་ལ་སྦྱར་བྱ་ཞིང་།། 
སྣ་ཡི་རྩེ་མོས་བསྒོམ་པར་བྱ།། 
རང་ཉིད་རྡོ་རྗེ་འཛིན་རྒྱལ་པོ།། 
སྣ་ཡི་རྩེ་མོར་དེ་བཞིན་གནས།། 
སྙིང་གའི་སྤྱི་བོ་ཅི་ནུས་པར།། 
སྐུ་ནི་ཐམས་ཅད་ཡོངས་སུ་སྤྲོ།། 
རྡོ་རྗེ་ཕྲ་མོའི་བདེ་རེག་པས།། 
སེམས་ནི་མཉམ་པར་བཞག་པར་འགྱུར།། 
རྡོ་རྗེའི་མདུན་དུ་རྡོ་རྗེ་སྟེ།། 
རྡོ་རྗེའི་དབུས་སུ་བསྒོམ་པར་བྱ།། 
རྡོ་རྗེ་བསྒོམས་པའི་སྦྱོར་བ་ཡིས།། 
རྡོ་རྗེ་ཕྲ་མོ་ཡོངས་སུ་སྤྲོ།། 
རང་གི་ལུས་ཀྱི་མདུན་དུ་ནི།། 
རྡོ་རྗེ་སེམས་དཔའ་བསྒོམ་པར་བྱ།། 
རྡོ་རྗེ་སེམས་དཔའི་ཐུགས་དབུས་སུ།། 
རྡོ་རྗེ་ཀུན་གྱི་དཀྱིལ་འཁོར་རོ།། 
རྡོ་རྗེའི་དཀྱིལ་འཁོར་དབུས་སུ་ནི།། 
ལྟེ་བར་སངས་རྒྱས་དེ་བཞིན་གཤེགས།། 
རྡོ་རྗེ་ཕྲ་མོ་བསྒོམ་པར་བྱ།། 
རྡོ་རྗེ་རྣམ་བསྒོམས་སེམས་གང་ཞིག།
གཟུགས་མེད་བསྟན་དུ་མེད་པ་དང་།། 
རྨོངས་པ་མེད་ཅིང་འཇིགས་པ་མེད།། 
རྡོ་རྗེ་ཕྲ་མོར་འདིར་བརྗོད་དོ།། 
དངོས་པོ་མེད་ཅིང་རྫས་མེད་པས།། 
སྣང་བ་མེད་པར་རབ་ཏུ་བསྒོམ།། 
བདག་མེད་སེམས་ཅན་མེད་པ་རུ།། 
རྣལ་འབྱོར་པས་ནི་རྣལ་འབྱོར་བསྒོམ།། 
ལུས་ནི་རྫས་ལྔའི་བདག་ཉིད་ཅན།། 
ཁམས་བཞི་ལ་ནི་ཡང་དག་བརྟེན།། 
སྐྱེ་མཆེད་བཅུ་གཉིས་ཉིད་དང་ནི།། 
གཞན་ཡང་ཁམས་ནི་བཅྭ་བརྒྱད་དག།
ཤ་དང་རུས་པ་ཁྲག་ཉིད་དང་།། 
རྐང་དང་ཀླད་པས་ཀུན་དུ་ཁྱབ།། 
སྣ་ཚོགས་རྫས་ཀྱིས་ཀུན་དུ་ཁྱབ།། 
བད་ཀན་མཁྲིས་པ་ལ་སོགས་ཚོགས།། 
སྣ་ཚོགས་སྲིན་བུའི་རིགས་ཀྱིས་ཁྱབ།། 
དྲི་ངན་མི་གཙང་འབྱུང་བ་རུ།། 
རང་གི་ལུས་ལ་སོ་སོར་བརྟག།
སྡུག་བསྔལ་གསུམ་ནི་ཀུན་འབྱུང་བར།། 
ཉིན་དང་མཚན་མོ་རྟག་ཏུ་ནི།། 
ལུས་ནི་རྗེས་སུ་དྲན་པ་བསྒོམ།། 
རང་སེམས་སོ་སོར་བརྟག་བྱ་སྟེ།། 
གང་ཞིག་དེ་རུ་ཡང་དག་བྱུང་།། 
འགྲོ་བ་མེད་ཅིང་སོང་བ་མེད།། 
དེ་ལ་འཕོ་བ་ཡོད་མ་ཡིན།། 
དེ་ལ་འབྱུང་བ་ཡོད་མིན་ན།། 
གང་ལས་སེམས་ནི་ཡང་དག་བྱུང་།། 
ཡང་དག་མ་ཡིན་ཀུན་རྟོག་འདི།། 
བརྫུན་བཞིན་སེམས་ནི་རྨོངས་པར་བྱེད།། 
སེམས་མེད་ཙམ་ཡང་ཡོད་མ་ཡིན།། 
བརྫུན་བཞིན་འབྱུང་བ་སྣང་བར་འགྱུར།། 
འདི་ལ་གནས་དང་མཚན་ཉིད་དང་།། 
རབ་གནས་འབྱུང་བ་ཡོད་མ་ཡིན།། 
གཟུང་བར་དགའ་བ་གཏི་མུག་ཆེ།། 
རྡོ་རྗེ་ཕྲ་མོར་བརྗོད་པར་བྱ།། 
དེ་ལྟ་བུ་ཡི་རྣལ་འབྱོར་གྱིས།། 
སེམས་བསྒོམ་པ་ཡི་རྣམ་པ་བཞིན།། 
ལུས་དང་སེམས་དང་ཚོར་བ་དག།
ཕྲ་མོའི་རྣམ་པར་བསྒོམ་པར་བྱ།། 
སཱུ་ཀྵྨ་བཛྲ།
རྡོ་རྗེ་རེག་པའི་མཚན་མ་ཡི།། 
གནས་ནི་ཡང་དག་ཤེས་པར་བྱ།། 
དེ་ནི་བྱུང་ན་སྤྲོ་བྱ་སྟེ།། 
སྟོང་གསུམ་དུ་ནི་ཡོངས་སུ་སྤྲོ།། 
སྥ་ར་ཎ་བཛྲ།
རེག་པས་སྦྱོར་བ་བསྡུ་བྱ་སྟེ།། 
སྐྲག་ཅིང་རྨོངས་པར་མི་བྱའོ།། 
གནས་གསུམ་དུ་ཡང་བསྡུ་བྱ་སྟེ།། 
བློ་ཡིས་སོ་སོར་བརྟག་པར་བྱ།། 
སཾ་ཧ་ར་ཎ་བཛྲ།
ཆོས་ལ་དམིགས་པའི་སེམས་ཉིད་ནི།། 
རྨོངས་ཤིང་གཞོམ་པར་མི་བྱའོ།། 
རྡོ་རྗེ་དེ་ནི་བརྟན་བྱ་ཞིང་།། 
རྡོ་རྗེ་ཕྲ་མོ་རེག་པར་བྱ།། 
བཛྲ་དྲྀ་ཌྷ་ཏིཥྛ།
རྡོ་རྗེ་སེམས་དཔའ་འཇིགས་མེད་པ།། 
རྒྱལ་པོ་ཚངས་པའི་གཙུག་ཕུད་ཅན།། 
སྤྱི་བོར་སེམས་དཔའ་བསྒོམ་བྱ་ཞིང་།། 
སྐུ་ནི་ཐམས་ཅད་ཡོངས་སུ་སྤྲོ།། 
བཛྲ་ཨཱཏྨ་ཀ།
དཔྲལ་བར་རྡོ་རྗེ་རིན་ཆེན་ནི།། 
མཉམ་པར་བཞག་པས་བསྒོམ་པར་བྱ།། 
མཚན་མ་དག་ནི་སྤྲོ་བྱ་ཞིང་།། 
སེམས་དཔའ་ཀུན་ཡང་སྤྲོ་བར་བྱ།། 
བཛྲ་རཏྣ་ཨཱཏྨ་ཀ།
རྡོ་རྗེ་ཆོས་ནི་ཤིན་ཏུ་དག།
སྣ་ཡི་རྩེ་མོར་བསྒོམ་པར་བྱ།། 
དེ་ཡི་མཚན་མ་སྤྲོ་བྱ་ཞིང་།། 
ལུས་རྣམས་ཀུན་ཡང་སྤྲོ་བར་བྱ།། 
བཛྲ་པདྨ་ཨཱཏྨ་ཀ།
ལུས་ཀུན་ལ་ནི་ཡང་དག་ཁྱབ།། 
ཆོས་ཀྱི་དབྱིངས་ནི་ཡོངས་སུ་བསྒོམ།། 
དེ་ཡི་མཚན་མ་སྤྲོ་བྱ་ཞིང་།། 
སེམས་དཔའ་ཀུན་ཡང་སྤྲོ་བར་བྱ།། 
སརྦ་བཛྲ་ཨཱཏྨ་ཀ།
སེམས་དཔའ་དེ་བཞིན་རིན་ཆེན་ལས།། 
ཆོས་ནི་སྤྱི་བོར་བསྒོམ་པར་བྱ།། 
དེ་ཡི་མཚན་མ་སྤྲོ་བྱ་ཞིང་།། 
སྐུ་ནི་ཐམས་ཅད་ཡོངས་སུ་སྤྲོ།། 
སརྦ་བཛྲ།
སྣ་ལ་ལྕགས་ཀྱུ་ཡང་དག་གནས།། 
བློ་ལྡན་མི་ཡིས་བསམ་པར་བྱ།། 
སངས་རྒྱས་ཐམས་ཅད་གཞུག་བྱ་ཞིང་།། 
རང་གི་ལུས་ནི་བརྟན་པར་བྱ།། 
སྙིང་ག་འདོད་ཆགས་གནས་སུ་ནི།། 
འདོད་ཆགས་རྣམ་པར་དག་པ་བསམ།། 
སངས་རྒྱས་ཐམས་ཅད་མཉེས་བྱ་སྟེ།། 
ཆོས་ཀྱི་དབྱིངས་ནི་བརྟན་པར་འགྱུར།། 
ལེགས་སོ་ཞེས་པ་གཟུང་བྱ་སྟེ།། 
སྤྱི་བོར་ཡང་དག་གནས་པའི་མཆོག།
སངས་རྒྱས་ཐམས་ཅད་མཉེས་བྱ་ཞིང་།། 
ཆོས་ཀྱི་དབྱིངས་ནི་ཡོངས་སུ་སྤྲོ།། 
ཧྲྀ་ད་བཛྲ་ཨཾ་ཀུ་ཤ།
ཏིཥྛ་བཛྲ་རཱ་ག་ཧྲྀ་ད་ཡེ་ཨཱ་དི་བཛྲ་དུཥྚི།
སྙིང་གར་རྡོ་རྗེ་ཉི་མ་ནི།། 
བློ་ལྡན་མི་ཡིས་བསྒོམ་པར་བྱ།། 
འོད་ཀྱི་གཟི་བརྗིད་སྤྲོ་བྱ་ཞིང་།། 
འཇིག་རྟེན་ཀུན་ཀྱང་སྤྲོ་བར་བྱ།། 
སྤྱི་བོར་འཁྲི་ཤིང་འོད་བཅས་པ།། 
རྒྱལ་མཚན་རྩེ་མོར་རྣམ་པར་བསམ།། 
རིན་ཆེན་ཆར་དག་སྤྲོ་བྱ་ཞིང་།། 
སྣོད་ཀྱི་སྤྲིན་ནི་ཡང་དག་སྤྲོ།། 
བཞད་པས་བདེ་བ་བསམས་ནས་ནི།། 
ཤིན་ཏུ་སྡུག་བསྔལ་ངེས་པར་སྦྱང་།། 
ཆོས་ཀྱི་ཆར་ཡང་སྤྲོ་བྱ་ཞིང་།། 
སྣང་བའི་སྤྲིན་ཡང་སྤྲོ་བར་བྱ།། 
ཧྲྀ་ད་ཡ་བཛྲ་སཱུརྱ་ཏིཥྚ་བཛྲ་དྷཱ་ཛཱ་གྲེ།
ཧྲྀ་ད་ཡ་བཛྲ་ཧཱ་ས།
སྤྱི་བོར་རྗེས་དྲན་ནས་བརྩམས་ནས།། 
རལ་གྲི་གཙོ་བོ་བསམ་པར་བྱ།། 
འཁོར་བའི་སྡུག་བསྔལ་གཅད་བྱ་ཞིང་།། 
སེམས་དཔའ་ཐམས་ཅད་སྤྲོ་བར་བྱ།། 
སྙིང་གའི་འཁོར་ལོའི་གནས་སུ་ནི།། 
ཆོས་ཀྱི་རྒྱུ་མཐུན་བསྒོམ་པར་བྱ།། 
ནམ་མཁའ་ཀུན་དུ་སྤྲོ་བྱ་ཞིང་།། 
ཆོས་ཀྱི་དབྱིངས་ནི་ཡོངས་སུ་སྤྲོ།། 
དེ་ཡི་རིགས་ལས་བྱུང་བའི་སྒྲ།། 
ཤེས་རབ་ཅན་གྱིས་ལྕེ་རྩེར་བསམ།། 
ཆོས་ཀྱི་ཚིག་ནི་སྤྲོ་བྱ་ཞིང་།། 
ཕྱོགས་རྣམས་ཀུན་དུ་ཡོངས་སུ་སྤྲོ།། 
ཧྲྀ་ད་བཛྲ་གྷོ་ཥ།
ཏིཥྛ་བཛྲ་ཧྲྀ་ད་ཡཾ།
ཕྲ་བེ་ཤ་བཛྲ་ཝཱཀྟྲ།
སྤྱི་བོར་རྗེས་དྲན་ནས་བརྩམས་ཏེ།། 
མཆོད་པའི་ལས་ནི་རྣམ་པར་བསམ།། 
མཆོད་པའི་ཕྱིར་ནི་རྡོ་རྗེ་སྤྲོ།། 
ཕྱོགས་རྣམས་ཀུན་དུ་སྤྲོ་བར་བྱ།། 
སྙིང་གར་རྡོ་རྗེ་གོ་ཆ་ནི།། 
ཤིན་ཏུ་མཉམ་པར་བཞག་པས་བསམ།། 
སྡུག་བསྔལ་ཀུན་ལས་གྲོལ་བྱེད་པ།། 
གོ་ཆའི་རྣམ་པར་སྤྲོ་བར་བྱ།། 
སྤྱི་བོ་ནས་བརྩམས་རྐང་མཐིལ་དུ།། 
རྡོ་རྗེ་བསྡམས་པ་བསམ་པར་བྱ།། 
རྡོ་རྗེའི་སྙིང་པོ་གཞུག་བྱ་ཞིང་།། 
རྡོ་རྗེའི་རང་བཞིན་ཐམས་ཅད་སྤྲོ།། 
ཧྲྀ་ད་བཛྲ་ཤ་བ་ཙེ།
ཏིཥྛ་བཛྲ་ཡཀྵ་བཛྲ་བཛྲ་མུཥྚི་ཧྲྀ་ད་ཡཾ།
གྲོགས་དང་གྲོགས་མིན་མ་ལུས་པ།། 
འབྱུང་པོ་ཀུན་ལ་བྱམས་པ་ནི།། 
མ་ལུས་ལུས་པ་མེད་པ་རུ།། 
མཉམ་དུ་ཁྱབ་པར་སྤྲོ་བར་བྱ།། 
ཀྱེ་མ་སེམས་ཅན་འདི་སྡུག་བསྔལ།། 
འགྲོ་བ་ལྔ་རུ་ཀུན་དུ་འཁྱམས།། 
ཉིན་དང་མཚན་དུ་རབ་སྦྱོར་བས།། 
སྙིང་རྗེ་ཉིད་ནི་སྤྲོ་བར་བྱ།། 
ཉིན་མཚན་དགེ་དང་ཞེ་སྡང་མེད།། 
སེམས་ཅན་དགེ་བ་དོན་གཉེར་གང་།། 
རྗེས་སུ་ཡི་རང་བདེ་ཆེན་པོ།། 
སེམས་ཅན་ཀུན་ལ་ཡོངས་སུ་སྤྲོ།། 
རྒལ་བར་དཀའ་བའི་ལམ་ཞུགས་ཤིང་།། 
སངས་རྒྱས་བྱང་ཆུབ་ལ་གནས་པ།། 
སེམས་ཅན་ཀུན་གྱི་དོན་བྱའི་ཕྱིར།། 
བློ་ཆེན་ལྡན་པས་བཏང་སྙོམས་བཞག།
མ་ཧཱ་མཻ་ཏྲི་སཱ་ར་ཎ།
མ་ཧཱ་ཀཱ་རུ་ཎི་ཀཱ་ཡ་སྥ་ར་ཎ།
སརྦ་བུད་དྷ་པྲ་མོ་ད་སྥ་ར་ཎ།
མ་ཧོ་པེ་ཀྵ་སྥ་ར་ཎ།
ནམ་མཁའ་འམ་ནི་ཕྱོགས་གཞན་དུ།། 
རྡོ་རྗེའི་གཟུགས་ནི་རྣམ་པར་བསམ།། 
སེམས་ཅན་མཉམ་པར་དམིགས་པ་ཡིས།། 
ནམ་མཁའ་ཀུན་དུ་ཡོངས་སུ་སྤྲོ།། 
བཛྲ་མུཥྚི་བྷ་བ།
རྡོ་རྗེ་སེམས་དཔའ་རྒྱལ་པོ་ཆེ།། 
སྙིང་ག་རྡོ་རྗེ་ཆོས་ཉིད་བརྟན།། 
དོན་རྣམས་ཐམས་ཅད་བསྒོམ་པར་བྱ།། 
ཆོས་ཀྱི་དབྱིངས་ནི་ཡོངས་སུ་སྤྲོ།། 
སངས་རྒྱས་རྗེས་དྲན་ནས་བརྩམས་ཏེ།། 
རྣམ་པ་ཀུན་དུ་སྣ་ཚོགས་ཉིད།། 
དེ་ནི་རང་གི་བདག་ཉིད་བསྒོམ།། 
ཆོས་ཀྱི་དབྱིངས་ནི་ཡོངས་སུ་སྤྲོ།། 
རྡོ་རྗེ་ཕྲ་མོ་གཞན་དང་ལྡན།། 
ཆོས་རྣམས་ཐམས་ཅད་རྣམ་བསྒོམ་པ།། 
མྱུར་དུ་ཕྱོགས་ཀུན་ཡོངས་སུ་སྤྲོ།། 
སྙིང་གར་རྡོ་རྗེ་བསྒོམ་བྱ་ཞིང་།། 
མ་ཧཱ་བོ་དྷི་སཏྭ་བི་ཤྭ།
བུད་དྷ་ཨ་ནུ་སྨྲྀ་ཏི་བི་ཤྭ།
བཛྲ་པཱ་ཎི་རྴ་ཡ།
ས་རཱུ་པཾ།
ཟླ་བའི་དཀྱིལ་འཁོར་དབུས་སུ་ནི།། 
བྱང་ཆུབ་སེམས་ནི་བསྒོམ་པར་བྱ།། 
ས་མནྟ་བྷ་དྲ་བི་ཤྭ།
ཟླ་བའི་དཀྱིལ་འཁོར་དབུས་གནས་པ།། 
བདག་ཉིད་རྡོ་རྗེ་རྣམ་པར་བསྒོམ།། 
བཛྲ་སཏྭ།
ཟླ་བའི་དཀྱིལ་འཁོར་དབུས་གནས་པར།། 
རྡོ་རྗེ་བསྙེམས་པ་རོལ་བཅས་པ།། 
བཛྲ་སཏྭ་ས་མ་ཡ་ས་མཱ་དྷི་ཛྙཱ་ན་པི་ཤྭ།
ཟླ་བའི་དཀྱིལ་འཁོར་དབུས་གནས་པར།། 
སངས་རྒྱས་གཟུགས་སུ་རང་བདག་ཉིད།། 
ཏ་ཐཱ་ག་ཏ་ས་མོ་ཧཾ།
དབང་པོ་གཉིས་ནི་སྙོམས་འཇུག་པ།། 
རྡོ་རྗེ་སློབ་དཔོན་དག་གིས་བྱ།། 
གལ་ཏེ་དངོས་གྲུབ་མཆོག་འདོད་ན།། 
ཤེས་རབ་ཅན་གྱིས་ངེས་པར་བྱ།། 
མཉམ་པར་བཞག་པའི་སེམས་ཀྱིས་ནི།། 
སངས་རྒྱས་རྗེས་སུ་དྲན་པ་བསམ།། 
ཇི་བཞིན་མཚན་གྱིས་བརྒྱན་པ་རུ།། 
རྟག་ཏུ་བདག་ཉིད་རྣམ་པར་བསྒོམ།། 
ཇི་ལྟར་སངས་རྒྱས་དེ་བཞིན་བདག།
བདག་ཉིད་སངས་རྒྱས་རྟག་ཏུ་བསྒོམ།། 
སངས་རྒྱས་གང་ཡིན་དེ་བདག་ཉིད།། 
སངས་རྒྱས་མང་པོར་ཡང་དག་གནས།། 
བདག་ནི་དེ་བཞིན་གཤེགས་དང་མཚུངས།། 
རྡོ་རྗེའི་ཚིག་ནི་ཡང་དག་བརྗོད།། 
དབང་པོ་གཉིས་ནི་སྙོམས་འཇུག་པ།། 
སངས་རྒྱས་ཀུན་ཀྱང་མཉེས་པར་བྱ།། 
ཨོཾ་སརྦ་ཏ་ཐཱ་ག་ཏ་ས་མོ་ཧཾ།
རྡོ་རྗེ་སེམས་དཔའ་རྒྱལ་པོ་ཆེ།། 
ཇི་ལྟར་སྐུ་མདོག་ཆོ་ག་བཞིན།། 
དབང་པོ་གཉིས་ནི་ཡང་དག་གནས།། 
དེ་བཞིན་བདག་ནི་རྟག་ཏུ་བསྒོམ།། 
ཨོཾ་བཛྲ་སཏྭ་ས་མོ་ཧཾ།
བདག་ནི་རྡོ་རྗེ་སེམས་དཔའ་མཚུངས།། 
རྡོ་རྗེའི་ཚིག་ནི་ཡང་དག་བརྗོད།། 
དབང་པོ་གཉིས་ནི་སྙོམས་འཇུག་པས།། 
ངེས་པར་འཇིག་རྟེན་ཕམ་པར་བྱ།། 
ཁམས་ཀྱི་སྙིང་པོ་གང་ཡིན་དག།
དེ་ནི་རྡུལ་བྲལ་དྲི་མེད་དག།
བདག་ནི་རྡོ་རྗེ་ཆོས་ཉིད་དུ།། 
རྟག་ཏུ་བསྒོམ་པར་བྱ་བ་ཡིན།། 
བཛྲ་དྷརྨ་ས་མོ་ཧཾ།
བདག་ཉིད་རྡོ་རྗེ་ཆོས་དང་མཚུངས།། 
རྡོ་རྗེའི་ཚིག་ནི་ཡང་དག་བརྗོད།། 
དབང་པོ་གཉིས་ནི་སྙོམས་འཇུག་པས།། 
རྡོ་རྗེའི་ཆོས་ནི་ཐོབ་པར་འགྱུར།། 
རྡོ་རྗེའི་ལས་ནི་བདག་ཉིད་དེ།། 
ཐ་དད་མེད་ཅིང་རྟགས་གཅིག་གིས།། 
སངས་རྒྱས་ཐམས་ཅད་རབ་མཆོད་དེ།། 
རྟག་ཏུ་བདག་ཉིད་བསྒོམ་པར་བྱ།། 
ཨོཾ་བཛྲ་ཀརྨ་ས་མོ་ཧཾ།
བདག་ནི་རྡོ་རྗེ་ལས་དང་མཚུངས།། 
རྡོ་རྗེའི་ཚིག་ནི་ཡང་ཡང་བརྗོད།། 
དབང་པོ་གཉིས་ན་སྙོམས་འཇུག་པས།། 
རྡོ་རྗེ་ལས་དང་མཚུངས་པར་འགྱུར།། 
ང་ནི་རྡོ་རྗེ་རིན་ཆེན་ཉིད།། 
སངས་རྒྱས་ཀུན་གྱི་དབང་བསྐུར་བ།། 
རྟག་ཏུ་བདག་ཉིད་བསྒོམ་པར་བྱ།། 
རྡོ་རྗེ་རིན་ཆེན་མཚུངས་པར་འགྱུར།། 
ཨོཾ་བཛྲ་རཏྣ་ས་མོ་ཧཱུཾ།
བདག་ནི་རྡོ་རྗེ་རིན་ཆེན་མཚུངས།། 
རྡོ་རྗེའི་ཚིག་ནི་ཡང་ཡང་བརྗོད།། 
རྡོ་རྗེ་རིན་ཆེན་སྦྱོར་བ་ཡིས།། 
སངས་རྒྱས་དབང་བསྐུར་ཐོབ་པར་འགྱུར།། 
གཟུགས་གཉིས་འབྲེལ་པ་ནི་དབང་པོ་གཉིས་ཞེས་བྱའོ།། 
བདག་གི་ལུས་གང་ཡིན་པ་དང་།
སངས་རྒྱས་ཀྱི་སྐུ་གང་ཡིན་པ་གཅིག་ཏུ་འདྲེས་པར་གྱུར་པ་ནི་དབང་པོ་གཉིས་སྙོམས་པར་འཇུག་པ་ཞེས་བྱའོ།། 
སྟོང་གསུམ་གྱི་ནི་འཇིག་རྟེན་འདི།། 
རྡོ་རྗེ་གཅིག་ཏུ་མོས་བྱས་ཤིང་།། 
སངས་རྒྱས་གཟུགས་དང་མཚུངས་པ་རུ།། 
དབུས་སུ་བདག་ཉིད་བསྒོམ་པར་བྱ།། 
ནམ་མཁའ་ལ་ནི་རྡོ་རྗེ་བསྒོམ།། 
རྡོ་རྗེ་གཅིག་ན་ཡོངས་གསལ་བ།། 
རྡོ་རྗེ་སེམས་དཔའི་ཏིང་འཛིན་གྱིས།། 
དབུས་སུ་བདག་ཉིད་བསྒོམ་པར་བྱ།། 
སྟོང་གསུམ་གྱི་ནི་འཇིག་རྟེན་འདི།། 
རྡོ་རྗེ་གཅིག་ནི་ཡོངས་གསལ་བས།། 
རྡོ་རྗེ་རིན་ཆེན་ཏིང་འཛིན་གྱིས།། 
དབུས་སུ་བདག་ཉིད་བསྒོམ་པར་བྱ།། 
ཅི་ནུས་པར་ནི་བྱིན་གྱིས་བརླབ།། 
རྡོ་རྗེ་གཅིག་ནི་རྣམ་པར་བསྒོམ།། 
རྡོ་རྗེ་ཆོས་ཀྱི་ཏིང་འཛིན་གྱིས།
རྟག་ཏུ་བདག་ནི་བསྒོམ་པར་བྱ།། 
སངས་རྒྱས་གཟུགས་ནི་བསྒོམ་བྱ་ཞིང་།། 
རིན་ཆེན་བདག་ཉིད་དབུས་སུ་བསྒོམ།། 
ཀུན་དུ་རྡོ་རྗེའི་དབུས་སུ་ནི།། 
རྟག་ཏུ་བདག་ཉིད་ལས་སུ་བསྒོམ།། 
གཙོ་བོ་གང་དང་གཙོ་དག་གིས།། 
སྐུ་མདོག་ཆ་བྱད་ཇི་བཞིན་དུ།། 
རྟག་ཏུ་བདག་ཉིད་བསྒོམ་པར་བྱ།། 
སེམས་ཅན་དམ་པ་དེ་ཉིད་ཐོབ།། 
བདག་གཙོ་རྡོ་རྗེའི་ཚིག་བརྗོད་ཅིང་།། 
རྡོ་རྗེའི་ཐུགས་སུ་བསམ་པར་བྱ།། 
དབང་པོ་གཉིས་ནི་སྙོམས་འཇུག་པས།། 
རྡོ་རྗེ་འཛིན་པ་ཐོབ་པར་འགྱུར།། 
ཡང་ནི་བསྒོམ་པའི་སྦྱོར་བ་ནི།། 
རང་དབང་དུ་ནི་རབ་བཤད་བྱ།། 
ཇི་ལྟར་ཡིད་ལས་བྱུང་བ་བཞིན།། 
རྡོ་རྗེའི་རྣལ་འབྱོར་རྣམ་པར་བསྒོམ།། 
སྣ་ཡི་རྩེ་མོ་ལ་བརྟེན་ནས།། 
སེམས་ཀྱི་རྒྱུན་ནི་ཡང་དག་གནས།། 
བརྒྱ་ལས་རྩ་བདུན་ལྷག་པར་ནི།། 
རྡོ་རྗེའི་སྦྱོར་བས་བསྒོམ་པར་བྱ།། 
གལ་ཏེ་བསྒོམས་པས་དངོས་གྲུབ་འདོད།། 
རྡོ་རྗེ་བསྒོམ་པ་བསྒྲུབ་པར་བྱ།། 
སངས་རྒྱས་རྗེས་དྲན་སྦྱོར་བ་ཡིས།། 
སྒྲུབ་པའི་རྣལ་འབྱོར་ཡང་དག་གནས།། 
སེམས་དཔའ་རྗེས་དྲན་སྦྱོར་བ་ཡིས།། 
གདོན་མི་ཟ་བར་ངེས་པར་བྱ།། 
གང་དང་གང་ལ་འདོད་པ་ཉིད།། 
བདག་ཉིད་རྡོ་རྗེར་བསྒོམ་པར་བྱ།། 
སྐུ་མདོག་རྣལ་འབྱོར་ཇི་བཞིན་དུ།། 
ཅི་རིགས་པར་ནི་སྣ་ཚོགས་བདག།
ཡང་ན་རྡོ་རྗེ་བསྒོམ་གཙོ་བོ།། 
སྒྲུབ་པ་ཡང་ནི་བསྒོམ་པར་བྱ།། 
ཨེ་མའོ་ངོ་མཚར་རྣམ་འཕྲུལ་འཁོར་ལོ་བྱུང་།། 
ཨེ་མའོ་ངོ་མཚར་སྤྱོད་མཆོག་དམ་པ་བསྒྲུབ།། 
ཀྱེ་མའོ་ངོ་མཚར་གསང་མཆོག་གནས་ཐོབ་པ།། 
བདག་ནི་རྡོ་རྗེའི་རྣལ་འབྱོར་སྒོམ་པའི་མཆོག།
རྣལ་འབྱོར་མཁས་པའི་སྒྲུབ་པ་སྟེ།། 
རྣལ་འབྱོར་རིག་པ་སྒྲུབ་བྱེད་པ།། 
མཆོད་པ་བསྒྲུབ་པའི་ཕྱག་རྒྱ་ཡིས།། 
དེ་ནས་མཆོད་པ་རབ་བཤད་བྱ།། 
ཐུན་བཞི་དང་ནི་ཁ་དོག་བཞི།། 
དུས་བཞི་ཡི་ནི་རབ་སྦྱོར་བས།། 
སངས་རྒྱས་རྣལ་འབྱོར་རྗོད་བྱེད་ཅིང་།། 
སངས་རྒྱས་ལ་ནི་མཆོད་པར་བྱ།། 
ཕྱོགས་རྣམས་ཀུན་དུ་ཡོངས་སྤྲོས་ཤིང་།། 
མཆོད་པ་རྣམས་ནི་ཡོངས་སྤྲོ་ཞིང་།། 
སངས་རྒྱས་བྱང་ཆུབ་རབ་སྒྲུབ་པས།། 
རྟག་ཏུ་ཡང་དག་རྣལ་འབྱོར་བསྒོམ།། 
མཆོད་ལ་སྤྲོ་བ་ཡང་དག་སྦྱོར།། 
ཞེས་བྱ་ཆོས་ནི་ཡོངས་སུ་སྤྲོ།། 
ཏིང་འཛིན་སྦྱོར་བ་ལ་གནས་ཏེ།། 
ཆོས་ཀྱི་མཆོད་པ་རབ་ཏུ་བྱ།། 
ཨོཾ་སརྦ་ཏ་ཐཱ་ག་ཏ་བཛྲ་ས་ཏྭ་ཨ་ནུཏྟ་ར་པཱུ་ཛཱ་སྥ་ར་ཎ་ས་མ་ཡེ་ཧཱུཾ།
རྡོ་རྗེ་ཡི་ནི་གསང་སྔགས་འདི།། 
ཡང་དང་ཡང་དུ་རབ་ཏུ་བཟླས།། 
རྡོ་རྗེ་དབྱིངས་ནི་སྦྱོར་བ་ཡིས།། 
ཕྱག་རྒྱ་ལྔ་ནི་རབ་ཏུ་བྱ།། 
སོ་སོར་རྟོགས་དང་མངོན་རྟོགས་དང་།། 
རྡོ་རྗེ་དེ་བཞིན་རྡོ་རྗེ་བདག།
རྒྱས་པར་རུ་ནི་སྔར་བཤད་པ།། 
རྡོ་རྗེ་དབྱིངས་ནི་རབ་ཏུ་བསྐྱེད།། 
སངས་རྒྱས་རྣམ་འཕྲུལ་མ་ལུས་པ།། 
རང་གི་བདག་ཉིད་བསྒོམས་ནས་སུ།། 
རྡོ་རྗེ་དབྱིངས་ཀྱི་སྦྱོར་བ་ཡིས།། 
ཐུབ་པ་དབང་ཕྱུག་དག་ལ་དབུལ།། 
རྡོ་རྗེ་སེམས་དཔའི་ཏིང་འཛིན་གྱིས།། 
ཐུབ་ལ་མཆོད་པ་ཕུལ་ནས་ནི།། 
བདག་ནི་མགོན་པོ་རྣམ་སྣང་མཛད།། 
བདག་གིས་ཁམས་ནི་རྣམ་པར་སྤྲོས།། 
བྱང་ཆུབ་སེམས་ནི་སྤྲོས་ནས་སུ།། 
ཐུབ་པའི་དབང་ཕྱུག་དག་ལ་དབུལ།། 
རྡོ་རྗེ་གསང་སྔགས་འདི་ཡིས་ནི།། 
མཆོད་པ་ཐམས་ཅད་རབ་ཏུ་བསྒྲུབ།། 
ཨོཾ་སརྦ་ཏ་ཐཱ་ག་ཏ་བཛྲ་སཏྭ།
ཨ་ནུཏྟ་ར་པཱུ་ཛཱ་སྥ་ར་ཎ་ས་མ་ཡེ་ཧཱུཾ།
སངས་རྒྱས་ཐམས་ཅད་དབང་བསྐུར་བ།། 
རྡོ་རྗེ་རིན་ཆེན་སྤྲོས་ནས་ནི།། 
བདག་ནི་མགོན་པོ་རྣམ་སྣང་མཛད།། 
བདག་གིས་ཁམས་ནི་རྣམ་པར་སྤྲོས།། 
རྡོ་རྗེའི་སྔགས་ཀྱིས་འགྲུབ་པར་འགྱུར།། 
ཐུབ་པའི་དབང་ཕྱུག་དག་ལ་དབུལ།། 
རིན་ཆེན་མཆོད་པ་རབ་སྤྲོ་ཞིང་།། 
བསྡམས་པའི་སྦྱོར་བ་རབ་ཏུ་བསྒྲུབ།། 
ཨོཾ་སརྦ་ཏ་ཐཱ་ག་ཏ་པཛྲ་རཏྣ་ཨ་ནུཏྟ་ར་པཱུ་ཛཱ་སྥ་ར་ཎ་ས་མ་ཡེ་ཧཱུཾ།
སྔ་མ་ཇི་ལྟ་བ་བཞིན་དུ།། 
རྣམ་པར་སྣང་མཛད་ཏིང་འཛིན་གྱིས།། 
ཇི་ལྟར་སེམས་དཔའ་ཕྱུང་བ་བཞིན།། 
དེ་བཞིན་བདག་ནི་བསྒོམ་པར་བྱ།། 
རང་བདག་ཉིད་ནི་བསྒོམས་ནས་སུ།། 
རྨད་འབྱུང་ཆེན་པོ་ཡོངས་སྤྲོ་ཞིང་།། 
སངས་རྒྱས་ཀུན་ལ་དབུལ་བར་བྱ།། 
རྡོ་རྗེའི་སྦྱོར་བས་འགྲུབ་པར་འགྱུར།། 
དེ་ལྟ་བུ་ལ་སྙོམས་ཞུགས་ཏེ།། 
རྡོ་རྗེ་ཆོས་ནི་རབ་ཏུ་བྱུང་།། 
ཕྱོགས་རྣམས་ཀུན་དུ་སྤྲོ་བྱ་ཞིང་།། 
སངས་རྒྱས་རྣམས་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་བཛྲ་དྷརྨ་ཨ་ནུཏྟ་ར་པཱུ་ཛཱ་སྥ་ར་ཎ་ས་མ་ཡེ་ཧཱུཾ།
ཏིང་འཛིན་སྦྱོར་བ་ལ་གནས་ཏེ།། 
རྡོ་རྗེ་ལས་རྣམས་སྤྲོ་ནས་ནི།། 
སངས་རྒྱས་ཀུན་ལ་དབུལ་བྱ་ཞིང་།། 
ཐམས་ཅད་དུ་ནི་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་བཛྲ་ཀརྨ་ཨ་ནུཏྟ་ར་པཱུ་ཛཱ་སྥ་ར་ཎ་ས་མ་ཡེ་ཧཱུཾ།
མཆོད་པའི་རྒྱལ་པོ་འདི་ཡིས་ནི།། 
ཐུན་བཞི་རུ་ནི་བསྒོམ་པར་བྱ།། 
མཆོད་པའི་ཆོ་གས་འགྲུབ་འགྱུར་ཏེ།། 
སྡིག་པ་ཅན་ཡང་འགྲུབ་པར་འགྱུར།། 
མཆོད་པའི་ལས་ནི་བླ་ན་མེད།། 
ཅི་རིགས་པར་ནི་རབ་བཤད་བྱ།། 
ཆོས་ཀྱི་ཕྱག་རྒྱའི་རྒྱལ་པོར་ལྡན།། 
འགྲུབ་འགྱུར་འདི་ལ་ཐེ་ཚོམ་མེད།། 
ཨོཾ་སརྦ་ཏ་ཐཱ་ག་ཏ་སརྦ་ཨཱ་ཏྨ་ནི་རྱཱ་ཏ་ན་པཱུ་ཛཱ་སཱ་ར་ཎ་ཀརྨ་བཛྲི་ཨ།
རྡོ་རྗེ་སེམས་དཔའ་རང་བདག་ཉིད།། 
མཉམ་པར་བཞག་པས་བསྒོམ་པར་བྱ།། 
བདག་ཉིད་ཡང་དང་ཡང་དུ་ནི།། 
སངས་རྒྱས་ཀུན་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་སརྦ་ཨཱཏྨ་ནི་རྱཱ་ཏ་ན་པཱུ་ཛཱ་སྥ་ར་ཎ་ཀརྨཱ་གྲེ་ཛ།
རྡོ་རྗེ་ལྕགས་ཀྱུ་རང་བདག་ཉིད།། 
ཕྱོགས་ཀུན་དུ་ནི་སྤྲོ་བར་བྱ།། 
སངས་རྒྱས་ཐམས་ཅད་དགུག་བྱ་ཞིང་།། 
ཐུབ་པ་དག་ལ་དབུལ་བར་བྱ།། 
ཨོཾ་སརྦ་ཏ་ཐཱ་ག་ཏ་སརྦ་ཨཱཏྨ་ནི་རྱཱ་ཏ་ན་ཨ་ནུ་རཱ་ག་པཱུ་ཛཱ་སྥ་ར་ཎ་ཀརྨ་བཱཎི་ཧཱུཾ་ཧོ།
རྡོ་རྗེའི་རིགས་ནི་རྗེས་ཆགས་པར།། 
རྟག་ཏུ་བདག་ཉིད་བསྒོམ་པར་བྱ།། 
ཆོས་རྣམས་དག་ལ་མཉེས་བྱས་ཤིང་།། 
འདི་བརྗོད་ནས་ནི་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་སརྦ་ཨཱཏྨ་ནི་རྱཱ་ཏ་ན་སཱ་དྷུ་ཀཱ་ར་པཱུ་ཛཱ་སྥ་ར་ཎ་ཀརྨ་ཏུཥྚི་མཾ།
རྡོ་རྗེ་རིན་ཆེན་རྣལ་འབྱོར་ཆེ།། 
བདག་ཉིད་ཡོངས་སུ་བསྒོམ་པར་བྱ།། 
རིན་ཆེན་མཆོད་པ་བླ་ན་མེད།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་ནམཿ་སརྦ་ཏ་ཐཱ་ག་ཏ་ཀཱ་ཡ་ཨ་བྷི་ཥེ་ཀ་རཧྣེ་བྷྱོ་བཛྲ་མ་ཎི་ཨོཾ།
སངས་རྒྱས་ཐམས་ཅད་རྒྱལ་པོ་ཆེ།། 
བྱང་ཆུབ་སྙིང་པོར་དབང་བསྐུར་བ།། 
སེམས་ཀྱང་དེ་ལྟར་བསམས་ནས་ནི།། 
རྡོ་རྗེ་རིན་ཆེན་ཉིད་ཐོབ་འགྱུར།། 
བདག་ཉིད་རྡོ་རྗེ་གཟི་བརྗིད་ནི།། 
ཕྱོགས་རྣམས་ཀུན་དུ་སྣང་བྱེད་པ།། 
སངས་རྒྱས་ཐམས་ཅད་བསྐུལ་བྱ་ཞིང་།། 
མཆོད་པ་གཟི་བརྗིད་ཡོངས་སུ་སྤྲོ།། 
ཨོཾ་སརྦ་ཏ་ཐཱ་ག་ཏ་སཱུརྱེ་བྷྱོ།
བཛྲ་ཏེ་ཛོ་ནི་ཛྭཱ་ལ་ཧྲཱིཿ།
རྡོ་རྗེ་རྒྱལ་མཚན་ཀུན་དུ་མཐོང་།། 
ཤེས་རབ་ཅན་གྱིས་རྒྱལ་མཚན་བསྒྲེང་།། 
སངས་རྒྱས་ཐམས་ཅད་མཆོད་བྱ་ཞིང་།། 
རྡོ་རྗེའི་སྔགས་ཀྱིས་བསྐུལ་བར་བྱ།། 
ཨོཾ་ནམཿ་སརྦ་ཏ་ཐཱ་ག་ཏ་ཨཱ་ཤཱ་པ་རི་པཱུ་ར་ཎི།
ཙིནྟཱ་མ་ཎི་དྷྭ་ཛ་ཨ་གྲེ་ཏྲཱཾ།
གྲགས་ཆེན་སངས་རྒྱས་ཐམས་ཅད་ཀྱི།། 
དཀྱིལ་འཁོར་ཤེས་རབ་ཅན་གྱིས་བལྟ།། 
རྟག་ཏུ་བདག་ཉིད་དགའ་བྱ་ཞིང་།། 
རྡོ་རྗེའི་སྔགས་ནི་རབ་བསྐུལ་བྱ།། 
ཨོཾ་ནམཿ་སརྦ་ཏ་ཐཱ་ག་ཏ་མ་ཧཱ་པྲཱི་ཏི་བྲ་མོ་དྱཀ་རེ་བྷྱོ་བཛྲ་ཧཱ་སེ་ཧཱ།
སེམས་ཅན་ཐམས་ཅད་ཆོས་ཆེན་པོ།། 
བདག་ནི་ཆོས་ཆེན་དག་པ་སྟེ།། 
སངས་རྒྱས་ཐམས་ཅད་རབ་བསྐུལ་བྱ།། 
སངས་རྒྱས་ཐམས་ཅད་བདག་ཉིད་ཀུན།། 
དཀྱིལ་འཁོར་གྲོང་ཁྱེར་ཐམས་ཅད་གདབ།། 
ཤེས་རབ་ཅན་གྱིས་བདག་ཉིད་བསམ།། 
རྡོ་རྗེའི་སྔགས་ཀྱིས་རབ་བསྐུལ་བྱ།། 
ཨོཾ་སརྦ་ཏ་ཐཱ་ག་ཏ་བཛྲ་དྷརྨ་ས་མཱ་དྷི་བྷི་སྟུ་ནོ་མི་མ་ཧཱ་དྷརྨ་ཨ་གྲེ་ཧྲཱིཿ།
བདག་ནི་ཤེས་རབ་རལ་གྲི་རྣོ།། 
ཤེས་རབ་ཕ་རོལ་ཕྱིན་པའི་ཚུལ།། 
འཁོར་ལོའི་ཡི་གེ་རབ་ཏུ་བསྐོར།། 
མདོ་སྡེ་ཐམས་ཅད་འཛིན་པ་ཡིན།། 
ཨོཾ་སརྦ་ཏ་ཐཱ་ག་ཏ་པྲཛྙཱ་པཱ་ར་མི་ཏཱ་ནི་ར་ཧ་རེ་ཏུ་ནོ་མི་མ་ཧཱ་གྷོ་ཥ་ནུ་གེ་དྷྭཾ།
སེམས་ཅན་དག་ནི་ཀུན་གྱི་ཚིག།
བདག་ནི་སེམས་དཔའ་སྨྲ་བ་བརྟན།། 
རྡོ་རྗེ་སྨྲ་བ་གསང་བའི་བདག།
སངས་རྒྱས་ཐམས་ཅད་རབ་མཆོད་བྱ།། 
ཨོཾ་སརྦ་ཏ་ཐཱ་ག་ཏ་སནྡྷི་བྷཱ་ཥ་བུད་དྷ་སཾ་གཱི་ཏི་བྷིརྒ་ཡ་སྟུ་ནོ་མི་བཛྲ་ཝཱ་ཙེ་རྦཾ།
བདག་ནི་ཆོས་ཀྱི་འཁོར་ལོ་སྐོར།། 
འཁོར་ལོའི་དཀྱིལ་འཁོར་སྦྱིན་བྱེད་པ།། 
རྡོ་རྗེའི་འཁོར་ལོ་ཡོངས་སུ་བསྔོ།། 
མཆོད་པ་ཐམས་ཅད་ཡོངས་སྤྲོ་བྱ།། 
ཨོཾ་སརྦ་ཏ་ཐཱ་ག་ཏ་ཙཀྲ་ཨཀྵ་ར་པ་རི་བརྟཱི་དྷ་ན་སརྦ་མུ་ཏྲཱཾ་ཏེ་ན་ཡ་སྟུ་ནོ་མི་སརྦ་མནྜལེ་ཧཱུཾ།
བདག་ནི་རྡོ་རྗེ་ལས་རྒྱལ་པོ།། 
ཕྱོགས་རྣམས་ཀུན་དུ་རབ་མཆོད་བྱེད།། 
མེ་ཏོག་བདུག་པ་ལ་སོགས་དྲི།། 
རྡོ་རྗེའི་སྔགས་ཀྱིས་བསྐུལ་བར་བར་བྱ།། 
ཨོཾ་སརྦ་ཏ་ཐཱ་ག་ཏ་དྷུ་པ་མེ་གྷ་སྥ་ར་ཎ་པཱུ་ཛཱ་ཀརྨ་ཀ་ར་ཀ་ར།
ཆོ་ག་བགོས་པ་དང་ལྡན་པ།། 
མེ་ཏོག་མཆོད་པ་འབུལ་བྱེད་པ།། 
བདག་ཉིད་རང་ཉིད་རྒྱལ་པོ་སྟེ།། 
རྡོ་རྗེའི་སྔགས་ནི་རབ་བསྐུལ་བྱ།། 
ཨོཾ་སརྦ་ཏ་ཐཱ་ག་ཏ་པུཥྤ་པྲ་ས་ར་སྥ་ར་ཎ་པཱུ་ཛཱ་ཀརྨེ་ཀི་རི་ཀི་རི།
བདག་ནི་རྡོ་རྗེ་གནོད་སྦྱིན་ཏེ།། 
ཉོན་མོངས་ཟ་བྱེད་ཆོས་སྒྲོན་འབར།། 
ཕྱོགས་རྣམས་ཀུན་དུ་སྤྲོ་བྱ་ཞིང་།། 
སྣང་བ་འབར་བ་ཡང་དག་སྤྲོ།། 
ཨོཾ་སརྦ་ཏ་ཐཱ་ག་ཏ་ཨཱ་ལོ་ཀཛྭལ་སྥ་ར་ཎ་པཱུ་ཛཱ་ཀརྨེ་བྷ་ར་བྷ་ར།
རྡོ་རྗེ་ཁུ་ཚུར་ཡང་དག་ཉིད།། 
དྲི་ཡི་སྣོད་དང་ཡང་དག་ལྡན།། 
ཕྱོགས་རྣམས་ཀུན་དུ་སྤྲོ་བྱ་ཞིང་།། 
ཆར་རྣམས་ཀུན་གྱིས་རབ་མཆོད་བྱེད།། 
ཨོཾ་སརྦ་ཏ་ཐཱ་ག་ཏ་གནྡྷ་སམུ་དྲ་སྥ་ར་ཎ་པཱུ་ཛཱཀརྨ་ཀུ་རུ་ཀུ་རུ།
སེམས་ཅན་ཀུན་དོན་ཡང་དག་ལྡན།། 
བྱང་ཆུབ་སེམས་ནི་བསྐྱེད་ནས་ཀྱང་།། 
སངས་རྒྱས་ཀུན་ལ་དབུལ་བར་བྱ།། 
མཆོད་པ་མཆོག་ནི་རབ་བསྒྲུབ་པ།། 
ཨོཾ་སརྦ་ཏ་ཐཱ་ག་ཏ་བཛྲ་ཨཱཏྨ་ནིརྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
ཤེས་རབ་ཅན་གྱིས་དཀྱིལ་འཁོར་བྲི།། 
ཡན་ལག་ཀུན་གྱིས་རབ་བཏུད་བྱ།། 
སངས་རྒྱས་ཀུན་ལ་དབུལ་བྱ་ཞིང་།། 
ཕྱོགས་རྣམས་ཀུན་དུ་སྤྲོ་བར་བྱ།། 
ཨོཾ་སརྦ་ཏ་ཐཱ་ག་ཏ་ཀཱ་ཡ་ནིརྱཱ་ཏ་ན་པཱུཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
རྡོ་རྗེ་སེམས་དཔའ་བསྡུས་པས་ནི།། 
རྡོ་རྗེ་རིན་ཆེན་བླ་ན་མེད།། 
རྡོ་རྗེ་ཆོས་ནི་གླུར་བླངས་པས།། 
རྡོ་རྗེ་ལས་རྣམས་བྱེད་པར་འགྱུར།། 
རྡོ་རྗེ་ཡི་ནི་གླུ་འདི་ཡིས།། 
རང་བདག་ཉིད་ནི་དགའ་བར་བྱ།། 
སངས་རྒྱས་ཀུན་ལ་དབུལ་བྱ་ཞིང་།། 
རྡོ་རྗེའི་སྔགས་ཀྱང་རབ་བརྗོད་བྱ།། 
ཨོཾ་སརྦ་ཏ་ཐཱ་ག་ཏ་བཱཀ་ནི་རྱཱ་ཏ་ན་པཱུ་ཛཱ་མེ་གྷས་མུ་དྲ་སྥ་ར་ཎ་ས་མ་ཡེ་ཧཱུཾ།
ཕྱོགས་རྣམས་ཀུན་དུ་མཆོད་པ་ཀུན།། 
མཁས་པ་ཡིས་ནི་བསམ་པར་བྱ།། 
སངས་རྒྱས་ཀུན་ལ་དབུལ་བྱ་ཞིང་།། 
རྡོ་རྗེའི་སྔགས་ནི་རབ་བསྐུལ་བྱ།། 
ཨོཾ་སརྦ་ཏ་ཐཱ་ག་ཏ་ཙིཏྟ་ནིནྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
ཕུལ་ནས་ཤེས་རབ་ཅན་གྱིས་ནི།། 
རྡོ་རྗེ་བཙུན་མོའི་ཏིང་འཛིན་བསམ།། 
རྫས་མཆོག་ལྡན་པས་སྤྲོ་བྱ་ཞིང་།། 
སངས་རྒྱས་ཀུན་ལ་ཡོངས་སུ་དབུལ།། 
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་ཧཪྵ་ར་ཏི་པྲཱི་ཏི་སུ་ཁ་ཨ་ནུཏྟ་ར་པྲཛྙཱ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ།
ཆོ་གའི་སྦྱོར་བ་འདི་ཡིས་ནི།། 
སངས་རྒྱས་ཀུན་ལ་རབ་མཆོད་བྱ།། 
རྡོ་རྗེ་སློབ་དཔོན་དཀའ་ཐུབ་ཆེས།། 
བླ་མེད་དངོས་གྲུབ་ཐོབ་པར་འགྱུར།། 
དཀྱིལ་འཁོར་ཐམས་ཅད་ཀུན་བསྡུས་པ།། 
ཤེས་རབ་ཅན་གྱིས་དཀྱིལ་འཁོར་བསམ།། 
མཆོད་པའི་ཚོགས་ནི་བླ་མེད་པས།། 
སངས་རྒྱས་ཐམས་ཅད་མཆོད་པར་བྱ།། 
རྡོ་རྗེའི་སྦྱོར་བ་འདི་ཡིས་ནི།། 
ཚེ་དང་མདོག་དང་ནད་མེད་ཉིད།། 
ཕུན་ཚོགས་བདེ་བ་ཐམས་ཅད་འཐོབ།། 
སྡིག་པ་ཐམས་ཅད་རབ་འཇོམས་པ།། 
རྡོ་རྗེའི་རྣལ་འབྱོར་གང་ཞིག་གིས།། 
ཉིན་རེ་བཞིན་དུ་མཆོད་བྱས་ན།། 
ཐེ་ཚོམ་མེད་པར་དངོས་གྲུབ་ཀུན།། 
རྡོ་རྗེའི་རྣལ་འབྱོར་པས་ཐོབ་འགྱུར།། 
རྡོ་རྗེའི་སྔགས་ཀྱིས་བསླབ་པ་དང་།། 
ཕྱག་རྒྱ་ཐམས་ཅད་བསམ་པར་བྱ།། 
ཐེག་པ་ཆེན་པོ་མངོན་བསྡུས་ལས།། 
ཕྱག་རྒྱ་ཤིན་ཏུ་རྒྱས་པར་བཤད།། 
རྡོ་རྗེ་ལས་ཀྱི་གོ་རིམས་བཞིན།། 
ཤེས་རབ་ཅན་གྱིས་དཀྱིལ་འཁོར་བསླབ།། 
རྡོ་རྗེ་དབྱིངས་དང་རབ་མཚུངས་པ།། 
སླར་ཡང་རྣལ་འབྱོར་པ་ལ་བཤད།། 
འཇིག་རྟེན་མགོན་པོ་རྫུ་འཕྲུལ་ཆེ།། 
རྟག་ཏུ་དེ་བཞིན་མཆོད་བྱ་བ།། 
གསང་མཆོག་རྣལ་འབྱོར་པ་དག་ཨ།། 
དེ་ལས་གཞན་ཡང་རབ་བཤད་བྱ།། 
གང་ཚེ་སྔོན་དུ་སེམས་བསྐྱེད་པ།། 
རྡོ་རྗེ་སེམས་ནི་བླ་ན་མེད།། 
བྱང་ཆུབ་སེམས་ནི་བརྟན་བསྐྱེད་ནས།། 
མཆོད་པའི་བྱ་བ་བསླབ་པར་བྱ།། 
རྡོ་རྗེ་སློབ་དཔོན་གྱིས་སྦྱོར་བ།། 
རྡོ་རྗེ་དགའ་བ་བསམ་པར་བྱ།། 
འདོད་ཆགས་དགའ་བ་བསྐྱེད་ནས་ནི།། 
དགའ་བའི་མཆོད་པ་རབ་ཏུ་མཆོད།། 
བདག་ཉིད་སངས་རྒྱས་བསྒོམ་བྱ་ཞིང་།། 
བསྒོམས་ནས་མཆོད་པ་རབ་ཏུ་བྱ།། 
དགའ་བ་ཆེན་པོའི་བདེ་དོན་དུ།། 
རིག་པའི་ལྷ་མོ་རབ་འབྲེལ་པས།། 
བུད་དྷ་ཨཱཏྨ་ཀོ་ཧཾ།
བྱང་ཆུབ་སེམས་ནི་རབ་བསྐྱེད་ནས།། 
བདག་ཉིད་སངས་རྒྱས་ཞེས་བསམ་བྱ།། 
སྟོབས་དང་མི་འཇིགས་སོགས་རྣམས་ཀྱིས།། 
རང་བདག་ཉིད་ནི་དབང་བསྐུར་བྱ།། 
བུད་དྷ་ཨ་བྷི་ཥིཉྩཱ་མི།
བྱང་ཆུབ་སེམས་ནི་རབ་བསྐྱེད་ནས།། 
བདག་ནི་སངས་རྒྱས་ཞེས་བསམ་བྱ།། 
རྡོ་རྗེ་ཡི་ནི་གླུ་བླང་ཞིང་།། 
བདག་ཉིད་མངོན་པར་མཆོད་པར་བྱ།། 
བུད་དྷ་སིདྡྷི་ཀ་རོ་མི།
བྱང་ཆུབ་སེམས་ནི་བརྟན་བསྐྱེད་ནས།། 
བདག་ཉིད་སངས་རྒྱས་ཞེས་བསམ་བྱ།། 
རྡོ་རྗེ་གར་གྱིས་གར་བྱ་ཞིང་།། 
མཁས་པས་བདག་ཉིད་མཆོད་པར་བྱ།། 
བུད་དྷ་པཱ་ཛཱ།
སྐུ་དང་གསུང་ཐུགས་རྡོ་རྗེ་མཆོག།
སྦྱོར་བས་དེ་བཞིན་ཕྱག་བྱས་ཤིང་།། 
སངས་རྒྱས་ཐམས་ཅད་མཆོད་བྱས་ནས།། 
ངེས་པར་ཕྱག་ནི་བྱས་པར་འགྱུར།། 
པྲ་ཎ་མཱ་མི།
རྡོ་རྗེ་སྐུ་གསུང་ཐུགས་ལས་བྱུང་།། 
སངས་རྒྱས་བསོད་ནམས་ཆེན་པོ་ཀུན།། 
རྗེས་སུ་ཡི་རང་མཆོག་བདག་གིས།། 
མྱུར་དུ་སངས་རྒྱས་ཉིད་ཐོབ་འགྱུར།། 
ཨ་ནུ་མོ་དེ།
བདག་ཉིད་དབུལ་བ་ལ་སོགས་པ།། 
སྐུ་དང་གསུང་ཐུགས་རྡོ་རྗེ་ཡི།། 
མཆོད་པ་ཀུན་གྱིས་སངས་རྒྱས་ཉིད།། 
མཆོད་པའི་བདག་ཉིད་ཅན་གྱིས་མཆོད།། 
བུད་དྷ་པཱུཛཱ།
རྡོ་རྗེ་སྐུ་གསུང་ཐུགས་ལས་བྱུང་།། 
དགེ་བའི་ཚོགས་ནི་ཐམས་ཅད་ཀུན།། 
ཡོངས་སུ་བསྔོ་བའི་མཆོད་པ་ཡིས།། 
སངས་རྒྱས་ཀུན་དང་མཚུངས་པར་འགྱུར།། 
བ་རི་ཎཱ་མཿ།
ཆོས་ཀྱི་དབྱིངས་ནི་སྙིང་པོ་ཆེ།། 
འདོད་པའི་འདམ་གྱིས་མ་གོས་པ།། 
གཟོད་ནས་དག་པས་སྐྱེ་བ་མེད།། 
འཁོར་བའི་རྒྱ་མཚོ་པདྨ་མཚུངས།། 
སརྦ་ཤུད་དྷ།
ཆོས་རྣམས་ཐམས་ཅད་མ་སྐྱེས་པ།། 
གཟོད་ནས་ཞི་ཞིང་གོས་པ་མེད།། 
བློ་བུར་དྲི་མས་གོས་པ་མེད།། 
ཡི་གེ་ཨ་ཡིས་རྣམ་པར་སྦྱངས།། 
ས་མནྟ་བྷདྲ།
ཨེ་མའོ་འཁོར་ལོ་བདེ་རང་བཞིན།། 
ཆོས་ཀྱི་འཁོར་ལོ་བླ་ན་མེད།། 
ཆོས་རྣམས་ཐམས་ཅད་ཉིད་ཀྱི་ནི།། 
འདིར་ནི་དེ་བཞིན་གཤེགས་པ་རྒྱུ།། 
དྷརྨ་ཙཀྲ།
སྒྲ་བརྙན་དང་ནི་མཚུངས་པའི་སྒྲ།། 
མེད་དེ་གཞན་ཡང་ཡོད་མ་ཡིན།། 
ཆོས་རྣམས་ཀུན་གྱི་རང་བཞིན་དུ།། 
བདག་ཅེས་བྱ་བ་འགའ་ཡང་མེད།། 
ནིས་པྲ་པཉྩ།
སྡོན་དུ་བློ་དང་ལྡན་པས་བསམ།། 
མཉམ་པར་བཞག་པས་བསྒོམ་བྱ་ཞིང་།། 
དེ་འོག་རྡོ་རྗེ་སྣ་ཚོགས་བརྗོད།། 
དེ་ནས་དངོས་གྲུབ་ཐོབ་པར་འགྱུར།། 
སྐུ་དང་གསུང་དང་ཐུགས་རྡོ་རྗེའི།། 
རང་གི་ལུས་ནི་ཕྲ་རབ་དག།
རྡོ་རྗེའི་གཟུགས་སུ་བསྒོམ་བྱ་ཞིང་།། 
རྡོ་རྗེའི་བདག་ཉིད་བསྒོམ་པར་བྱ།། 
བཛྲ་ཀཱ་ཡ།
སྐུ་དང་གསུང་དང་ཐུགས་རྡོ་རྗེའི།། 
ཡན་ལག་རྣམ་པ་ཇི་སྙེད་པའི།། 
སངས་རྒྱས་གཟུགས་ནི་བསྒོམ་བྱ་ཞིང་།། 
ཐམས་ཅད་ཡོངས་སུ་སྤྲོ་བར་བྱ།། 
དྷརྨ་ཀཱ་ཡ།
རང་གི་ལུས་ལ་གནས་པ་ཡི།། 
ཕྲ་རབ་རྡུལ་ནི་ཇི་སྙེད་པ།། 
རྡོ་རྗེ་སེམས་དཔའ་བསྒོམ་པར་བྱ།། 
དོན་ཡོད་མཆོད་པས་རབ་མཆོད་བྱ།། 
སཏྭ་ཀཱ་ཡ།
དེ་བཞིན་ལུས་ནི་ཐམས་ཅད་ཀྱི།། 
རང་གི་ཕྲ་རབ་རྡུལ་རྣམས་ནི།། 
ཀུན་དུ་བཀོད་པའི་བསྒོམ་བྱས་ཏེ།། 
དེ་ནི་སངས་རྒྱས་མཆོད་པར་བཤད།། 
བུད་དྷ་ཀཱ་ཡ།
སངས་རྒྱས་ཐམས་ཅད་རྗེས་སུ་མཉེས།། 
བྱང་ཆུབ་སེམས་དཔའ་སློབ་གང་ཡིན།། 
ཤེས་རབ་ཅན་གྱིས་མཆོག་གསང་བསླབ།། 
སངས་རྒྱས་ས་ནི་ཐོབ་པར་འགྱུར།། 
རྡོ་རྗེ་སེམས་དཔའ་རྒྱལ་པོ་ཆེ།། 
ལུས་རྣམས་ཐམས་ཅད་ཡོངས་སུ་བསྡམས།། 
ཡན་ལག་ཀུན་ལ་ཆགས་པ་དང་།། 
ཏིང་ངེ་འཛིན་དང་བཅས་པ་ཡིས།། 
ལུས་ཀུན་ལ་ནི་ཡོངས་སུ་ཆགས།། 
བདེ་བའི་མཆོད་པ་རང་བྱུང་བ།། 
ཨེ་མའོ་རྗེས་སུ་ཆགས་མཆོད་བདག།
རྡོ་རྗེའི་ཚིག་ནི་བརྗོད་པར་བྱ།། 
ཨེ་མའོ་ཡིད་འོང་ཨེ་མའོ་སྡུག།
ཨེ་མའོ་དགའ་བ་རབ་ཏུ་མཛེས།། 
ཆོས་ཀྱི་ཆགས་པ་འདོད་ཆགས་ཆེ།། 
གང་ལ་རབ་དགའ་ཆགས་འགྱུར་བ།། 
ཆོས་དང་གང་ཟག་བདག་མེད་པ།། 
སྟོང་པ་འདོད་ཆགས་བརྗོད་པར་བྱ།། 
འཁོར་བའི་སྡུག་བསྔལ་སྤང་བྱ་ཞིང་།། 
སེམས་ཅན་ཡང་ནི་དོར་མི་བྱ།། 
སྲེད་པ་དང་ནི་ཆགས་དང་སྤྱོད།། 
རྟོག་པ་ཐམས་ཅད་རྣམ་པར་སྤང་།། 
མིང་དང་གཟུགས་ནི་ཤེས་བྱ་ཞིང་།། 
མཚན་ཉིད་གསུམ་ནི་རྟོགས་པར་བྱ།། 
ཐེག་ཆེན་བདེ་བ་ཞེས་བྱ་བ།། 
འདོད་ཆགས་ཆགས་པར་རབ་བརྗོད་པར།། 
ལྟ་བ་ཐམས་ཅད་མི་གཟུང་ཞིང་།། 
སྲིད་པའི་སྡུག་བསྔལ་རྣམ་པར་སྤང་།། 
རྟོག་དང་རྣམ་པར་རྟོག་པ་མེད།། 
སྡུག་བསྔལ་ཐམས་ཅད་ངེས་པར་གཅོད།། 
ཕུང་པོ་དང་ནི་སྐྱེ་མཆེད་ཁམས།། 
རྟོག་པ་རྡུལ་ཙམ་ཡོད་མ་ཡིན།། 
དེ་ལ་འདུས་བྱས་ཡོད་མ་ཡིན།། 
འདུས་བྱས་མིན་པ་ཉིད་ཀྱང་མེད།། 
སྐྱེས་པ་བུད་མེད་དག་ཉིད་མེད།། 
བདག་དང་སེམས་ཅན་རྣམ་རྟོག་མེད།། 
འདོད་ཆགས་ཞེ་སྡང་གཏི་མུག་མེད།། 
ཉོན་མོངས་ཉེ་བའི་ཉོན་མོངས་སྤངས།། 
དེ་ལྟ་བུ་ཡི་ཆགས་པ་ཡིས།། 
གང་དུ་རྡོ་རྗེ་ཅན་ཆགས་འགྱུར།། 
དེ་ལྟ་བུ་ཡི་སྦྱོར་བ་ཡིས།། 
རྡོ་རྗེ་སེམས་དཔའ་རྗེས་ཆགས་བྱ།། 
ཁ་ཡིའོ་ནི་མཆོག་དག་པ།། 
གསང་བའི་སྦྱོར་བས་རབ་བསྒྲུབ་བྱ།། 
ཨོཾ་མཧཱ་སུ་ཁ་བཛྲསཏྭ།
རྗེས་སུ་ཆགས་པའི་ཆོ་ག་བསྟན།། 
དཔུང་པ་དམ་པོར་བསྡམ་བྱ་ཞིང་།། 
འདོད་ཆགས་ཆགས་པར་བསྟན་པ་ཡིས།། 
རྡོ་རྗེ་སེམས་དཔའ་རབ་འགྲུབ་འགྱུར།། 
ཆགས་པ་ལྔ་ལས་རྣམ་གྲོལ་བས།། 
འདོད་ལ་ཆགས་པར་མི་བྱ་ཞིང་།། 
བློ་ལྡན་ཆོ་གས་དགའ་བ་ཡིས།། 
དངོས་གྲུབ་ཐམས་ཅད་འགྲུབ་པར་འགྱུར།། 
རྡོ་རྗེ་སེམས་དཔའི་ཆོ་ག་ཡིས།། 
གསང་བ་ཐམས་ཅད་རབ་བསྟན་བྱ།། 
ཞི་བ་ཐམས་ཅད་མཉེས་བྱ་ཞིང་།། 
རྡོ་རྗེ་སེམས་སོགས་མཉེས་པར་བྱ།། 
སངས་རྒྱས་བྱང་ཆུབ་སེམས་དཔའ་འམ།། 
རྡོ་རྗེ་ཅན་དང་དགའ་ཆེན་པོ།། 
འདོད་ཆགས་ཆེན་པོ་འདི་ལྟ་བུས།། 
འགྲུབ་འགྱུར་འདི་ལ་ཐེ་ཚོམ་མེད།། 
ཨོཾ་སརྦ་རཱག་ར་ཏི་སུ་ཁ་ཡཱ་མི་ཧཱུཾ།
མཆོག་ཏུ་གསང་བ་དམ་པ་མཆོག།
གང་ཞིག་བྱས་ནས་གསང་བ་ཀུན།། 
བརྟགས་ནས་འགྲུབ་བར་འགྱུར་བ་ཡིན།། 
ལྷག་པར་ཤེས་རབ་ཅན་གྱིས་བསླབ།། 
མཚན་མ་བརྟན་པོར་རང་འགྲུབ་ནས།། 
པདྨའི་ལྟེ་བར་འདུག་བྱ་ཞིང་།། 
མཚན་མ་མཆོད་རྟེན་བྱིན་བརླབས་ནས།། 
རང་བདག་རྡོ་རྗེ་མཚུངས་པ་ཉིད།། 
མདོ་སྡེ་གསང་དབང་རྒྱལ་པོ་ལས།། 
དེ་ཡིས་ཤིན་ཏུ་གསང་ཚིག་གསུངས།། 
དེ་ནི་དགོངས་པས་གསུངས་པ་སྟེ།། 
དེ་ནི་དགོངས་པར་ཤེས་པར་བྱ།། 
མཚན་མ་ཕྱག་མཚན་ཞེས་བྱར་བརྗོད།། 
བརྟན་པ་ལྷག་པ་ཉིད་ཡིན་ཏེ།། 
བྱང་ཆུབ་སེམས་དཔའི་ཕྱག་མཚན་གང་།། 
མཁས་པས་ལྷག་པར་བཅང་བར་བྱ།། 
ཕ་རོལ་ཕྱིན་པ་དྲུག་སྤྱོད་པ།། 
དེ་ཡི་མཚན་མར་རབ་ཏུ་བསྒྲགས།། 
གང་ཕྱིར་ལྷག་པར་བསྟན་པར་བྱ།། 
བློ་ལྡན་རྣམས་ཀྱི་རིགས་འབྱུང་འདོད།། 
མཚན་མ་བརྟན་པར་རང་གྱུར་པ།། 
དེ་དག་ཁོ་ནར་རབ་ཏུ་བསྒྲགས།། 
ཕ་རོལ་ཕྱིན་དྲུག་སྤྱོད་པ་ནི།། 
རྡོ་རྗེའི་རིགས་སུ་བརྗོད་པར་བྱ།། 
བྱང་ཆུབ་སེམས་གང་དེ་རྡོ་རྗེ།། 
རྡོ་རྗེ་མཚན་མར་འདི་བརྗོད་བྱ།། 
བྱང་ཆུབ་སེམས་ཀྱི་རབ་སྦྱོར་བས།། 
མཚན་མ་བརྟན་པོར་བརྗོད་པར་བྱ།། 
པདྨ་ཤེས་རབ་ཕ་རོལ་ཕྱིན།། 
པདྨའི་ལྟེ་བར་འདུག་བྱ་བ།། 
ཤེས་རབ་ཕ་རོལ་ཕྱིན་པ་ཡི།། 
རྣལ་འབྱོར་ཡང་ཡང་སྙོམས་འཇུག་བྱ།། 
བྷ་ག་ལིང་གའི་སྦྱོར་བ་ནི།། 
ཡང་དང་ཡང་དུ་བསྟེན་བྱས་ནས།། 
གཡོ་དང་ཉེས་པ་རྣམ་སྤངས་པར།། 
གདོན་མི་ཟ་བར་ཡང་དག་བྱུང་།། 
ཤེས་རབ་དང་ནི་བྱང་ཆུབ་སེམས།། 
ཡང་དང་ཡང་དུ་བསྟེན་བྱས་ནས།། 
ཤེས་རབ་ཕ་རོལ་ཕྱིན་པའི་ཚུལ།། 
བྱང་ཆུབ་གདོན་མི་ཟ་བར་འགྱུར།། 
བསྒྲུབ་བྱར་གྱུར་པའི་ཆོས་འདི་ནི།། 
ལུས་ཅན་ཀུན་གྱིས་རྙེད་པར་དཀའ།། 
བྱང་ཆུབ་སེམས་དད་ཤེས་རབ་ཆེ།། 
མཆོད་རྟེན་མཚན་མའི་རྗེས་ཆགས་བྱ།། 
རྣལ་འབྱོར་པས་ནི་འདི་བསྒོམ་དང་།། 
འདི་ལྟ་བུ་ཡི་སྒྲུབ་པ་དང་།། 
སྤྱོད་པ་གསང་བ་འདི་ཡིས་ནི།། 
རྡོ་རྗེ་གསང་བ་ཉིད་ཐོབ་འགྱུར།། 
གསང་བ་དགོངས་པས་བསྡུས་པ་ཡི།། 
མདོ་ལས་རྒྱ་ཆེར་ཇི་སྐད་གསུངས།། 
གསང་བའི་རྣལ་འབྱོར་འདི་ཡིས་ནི།། 
སེམས་ཅན་ཐམས་ཅད་རྣམ་པར་བསྒོམ།། 
རྡོ་རྗེ་གསང་དབང་བསྡུས་པ་ཡི།། 
སྒྲུབ་པའི་རྣལ་འབྱོར་འདི་ཡིས་ནི།། 
གསང་བ་ཆེན་པོ་བསྒྲུབས་ན་ནི།། 
སྐད་ཅིག་དེ་ལ་རབ་འགྲུབ་འགྱུར།། 
ཁ་ཅིག་ཉིན་ཞག་དེ་ཉིད་ལ།། 
ཡང་དང་ཡང་དུ་འགྲུབ་པར་འགྱུར།། 
ཉི་མ་གཉིས་གསུམ་བཞི་ལྔའམ།། 
དྲུག་དང་བདུན་ལ་ཐེ་ཚོམ་མེད།། 
མཚམས་མེད་ལྔ་པོ་བྱེད་པ་ཡང་།། 
ཅི་རིགས་པ་ཡི་ཆོ་ག་ཡིས།། 
ལོ་གཅིག་ཏུ་ནི་རབ་སྦྱོར་བས།། 
འགྲུབ་འགྱུར་འདི་ལ་ཐེ་ཚོམ་མེད།། 
རྡོ་རྗེ་གསང་བའི་ཆོ་ག་རྫོགས་སོ།།།། 
གསང་བ་ཡི་ནི་དཀྱིལ་འཁོར་མཆོག།
རྡོ་རྗེ་སློབ་དཔོན་ཆོ་ག་ནི།། 
ཇི་ལྟར་རིགས་ཤིང་འཚམ་པ་རུ།། 
དེ་ནས་ཡང་དག་བཤད་པར་བྱ།། 
མདོར་ན་རིག་པའི་བརྟུལ་ཞུགས་ནི།། 
གོང་དུ་དཀྱིལ་འཁོར་ལས་བཤད་བཞིན།། 
ཅི་ལྟར་སྤྲོ་ཞིང་ཅི་ནུས་པར།། 
སྔོན་དུ་མཁས་པས་བཤད་པར་བྱ།། 
རྡོ་རྗེ་སེམས་དཔའ་སྐལ་བ་ཆེ།། 
རྒྱལ་པོ་ཀུན་དུ་ཁྱབ་པའི་འོད།། 
ཐེ་ཚོམ་མེད་པར་སྟོང་ཕྲག་བརྒྱ།། 
རྟག་ཏུ་རྡོ་རྗེའི་ཚིག་བརྗོད་བྱ།། 
སེམས་དཔའི་རྡོ་རྗེ་གོམས་བྱ་སྟེ།། 
རྡོ་རྗེ་རྣལ་འབྱོར་གོམས་བྱས་ཏེ།། 
ཆོས་རྣམས་དག་པ་གོམས་པར་བྱ།། 
གོམས་པ་ཙམ་གྱིས་འགྲུབ་པར་འགྱུར།། 
ཉོན་མོངས་རབ་སྤོང་ཉོན་མོངས་བཟློག་པར་བྱ།། 
རྣལ་འབྱོར་གོམས་པ་ཡིས་ནི་རྣལ་འབྱོར་བསྒྲུབ།། 
བཟླས་པ་ཙམ་གྱིས་དགའ་ཆེན་འགྲུབ་འགྱུར་ཏེ།། 
རྣལ་འབྱོར་ཆོ་གས་བསྒྲུབ་པ་འགྲུབ་པར་འགྱུར།། 
ཡང་ན་བཟླས་པ་ཙམ་ཉིད་ནི།། 
བཟླས་པ་མཆོག་གིས་བཟླས་པ་བྱ།། 
རྣལ་འབྱོར་རིག་པ་བསྒྲུབ་པའི་ཕྱིར།། 
དངོས་གྲུབ་ཆོ་གས་བཟླས་པར་བྱ།། 
དེ་ནི་རྣལ་འབྱོར་ཆོ་ག་ཡིས།། 
སྐད་ཅིག་སངས་རྒྱས་ཉིད་ཐོབ་འགྱུར།། 
རྣལ་འབྱོར་ཆོ་ག་མེད་པར་ནི།། 
འགྲུབ་མིན་འདི་ལ་ཐེ་ཚོམ་མེད།། 
རིག་པ་འཛིན་པ་ཐམས་ཅད་ཀྱི།། 
གསང་བ་བཞི་ནི་ཡང་དག་བཤད།། 
གསང་བ་ཆེན་པོ་ཚད་མེད་པ།། 
བཞི་པོ་ཐམས་ཅད་བསྡུས་པ་ཡིན།། 
བཟླས་བརྗོད་སྦྱིན་སྲེག་ཆོ་ག་དང་།། 
ཕྱག་རྒྱ་བཅིང་བ་ལྷུར་ལེན་པ།། 
རིག་པའི་མཆོག་གི་ཆོ་ག་ནི།། 
གསང་བ་བསྡུས་པ་དང་པོ་ཡིན།། 
གསང་དང་སྐེམ་བྱེད་ཕུར་པས་བཏབ།། 
བརྡེག་པ་དང་ནི་མངོན་སྤྱོད་དང་།། 
བགེགས་བསྐྲད་པ་ཡི་འཁྲུལ་འཁོར་འདི།། 
གསང་བའི་བསྡུས་པ་གཉིས་པ་ཡིན།། 
གོ་ཆ་མི་འགྱུར་བཅིང་བ་དང་།། 
སྤྱོད་དང་དེ་བཞིན་རབ་བསྐྱོད་དང་།། 
བདག་ཉིད་མངོན་པར་བསྲུང་ཉིད་དང་།། 
བགེགས་རྣམས་བསལ་བར་བྱ་བ་དང་།། 
རྫས་འཕྲོག་པ་དང་གཞོམ་པ་དང་།། 
གདུག་པ་ཐམས་ཅད་མངོན་བསྲུང་བ།། 
རིག་པ་འཛིན་པ་ཐམས་ཅད་ཀྱི།
གསང་བ་བསྡུས་པ་གསུམ་པ་ཡིན།། 
སྔགས་དང་ཕྱག་རྒྱས་མཆོད་པ་དང་།། 
དེ་བཞིན་རིག་པའི་དངོས་གྲུབ་ཉིད།། 
བགེགས་རྣམས་བསོད་ནམས་ཉེ་བར་བསྡུ།། 
གསང་བ་བཞི་པར་འདོད་པ་ཡིན།། 
གསང་བ་བཞི་པོ་ཐམས་ཅད་ནི།། 
རང་བཞིན་རྫུ་འཕྲུལ་ཀུན་བསྡུས་པ།། 
གསང་བ་མཆོག་གི་རྒྱུད་ཆེན་པོ།། 
རྒྱུད་དེ་ལས་ནི་རབ་ཏུ་བཤད།། 
བཟླས་བརྗོད་སྦྱིན་སྲེག་ཆོ་ག་ནི།། 
དེ་ནི་རྒྱུད་མཆོག་ལས་བཤད་བྱ།། 
གང་ཕྱིར་རིག་པ་འཛིན་ཀུན་གྱི།། 
བཟླས་བརྗོད་སྦྱིན་སྲེག་བསྒྲུབ་པར་བྱ།། 
བཟླས་བརྗོད་སྦྱོར་བ་མེད་པར་ནི།། 
རིག་པའི་དངོས་གྲུབ་འབྱུང་མི་འགྱུར།། 
སྦྱིན་སྲེག་ཙམ་ནི་མེད་པ་རུ།། 
རིག་པའི་བྱ་བ་བྱེད་མི་འགྱུར།། 
གང་གིས་རྣལ་འབྱོར་བརྩོན་འགྱུར་བ།། 
བཟླས་པའི་རིམ་པ་བཤད་བྱ་བ།། 
རིག་པ་འཛིན་པ་ཐམས་ཅད་ཀྱི།། 
སྙིང་པོ་འདི་ནི་གསང་མཆོག་ཡིན།། 
གསང་བའི་རིགས་འདིར་བཟླས་པ་ནི།། 
རྣལ་འབྱོར་ཉི་ཤུ་ཡང་དག་བྱུང་།། 
བཟླས་པ་རྣམ་པ་ཉི་ཤུ་ནི།། 
གསང་བའི་རྒྱུད་དུ་ཉི་ཤུ་གཅིག།
གནས་ངན་ལེན་གྱི་བག་ཆགས་རྟོགས།། 
རྟོག་པ་བག་ཆགས་ཞེས་བྱ་སྟེ།། 
བཟླས་པ་ཙམ་གྱིས་ཐིམ་འགྱུར་ཏེ།། 
བཟླས་པ་ཙམ་གྱིས་བརྗོད་པར་བྱ།། 
ཉེས་པ་བྱས་པ་སྤོང་བ་དང་།། 
དེ་བཞིན་སྲིད་པ་སྦྱོང་བྱེད་ཅིང་།། 
རྨད་བྱུང་སྣ་ཚོགས་མཐོང་འགྱུར་ཏེ།། 
དེ་བས་བཟླས་པ་བརྗོད་པར་བྱ།། 
བྱང་ཆུབ་སྤྱོད་པ་འབྱུང་འགྱུར་ཞིང་།། 
ཚུལ་མཆོག་མཐོང་བར་འགྱུར་བ་སྟེ།། 
དེ་བས་བཟླས་པའི་ཆོ་ག་ནི།། 
རྣལ་འབྱོར་པས་ནི་ངེས་པར་བྱ།། 
གསང་བ་ཆེན་པོའི་རྒྱུད་འདི་རུ།། 
ཧཱུྃ་ནི་དང་པོར་རབ་ཏུ་བསྒྲགས།། 
གསང་བ་ཐམས་ཅད་ཡང་དག་འབྱུང་།། 
ཧཱུྃ་གིས་བཟླས་པ་བརྗོད་པར་བྱ།། 
སངས་རྒྱས་ཀུན་གྱི་གཙོ་བོ་ནི།། 
དེ་བཞིན་ཡི་གེ་ཧཱུྃ་རབ་མཆོག།
གསང་བ་ཐམས་ཅད་འཁོར་ལོར་བཅས།། 
རིགས་ལྔ་དག་དང་བཅས་པ་འབྱུང་།། 
འདིར་ནི་ཡི་གེ་ཧཱུྃ་འབྱུང་བར།། 
སྔོན་ལ་ཤེས་རབ་ཅན་གྱིས་བརྟག།
ལྕེ་སོགས་ཐམས་ཅད་ཁོང་སྟོང་དུ།། 
ལུས་ཀུན་ལ་ནི་བརྟག་པར་བྱ།། 
སྦྱོར་བ་བཅུ་ལས་འབྱུང་མི་འགྱུར།། 
སོ་ལས་རྣམ་པ་ཀུན་དུ་མིན།། 
ལྕེ་དང་རྩ་བ་ལས་ཀྱང་མིན།། 
རྐན་ལས་རྣམ་པ་ཀུན་དུ་མིན།། 
གནས་གང་ལས་ནི་སྦྱོར་བ་འབྱུང་།། 
སྙིང་ག་ཉིད་ལས་འབྱུང་མི་འགྱུར།། 
ཁོང་སྟོང་དངོས་པོ་ཐམས་ཅད་ལ།། 
སྐྱེ་བ་ཉིད་ནི་སྣང་མི་འགྱུར།། 
ཡི་གེ་ཧཱུྃ་གི་སྦྱོར་བ་ཡིས།། 
རང་གི་དབྱིངས་ལ་ཡང་དག་སྦྱར།། 
དེ་ཉིད་ཉོན་མོངས་ཅན་མི་འགྱུར།། 
ཀུན་གཞི་ས་བོན་ཐམས་ཅད་པ།། 
རྐན་དང་ལྐོག་མའི་འབད་པ་དང་།། 
ལྕེ་ཡི་ཚོགས་ལས་ཡང་དག་འབྱུང་།། 
ཡི་གེ་ཧཱུྃ་གི་སྒྲ་བྱུང་བ།། 
དེ་ནི་མི་རྟོག་ཡང་དག་བྱུང་།། 
དེ་ལྟར་འབྱུང་བའི་སྦྱར་བ་ལས།། 
གནས་ཀྱི་ཉོན་མོངས་ཅན་མི་འགྱུར།། 
ཚིག་དང་བཅས་པའི་ཇི་བཞིན་སྒྲ།། 
འདུས་བྱས་ཐམས་ཅད་དོར་བར་བྱ།། 
ཇི་བཞིན་ཧཱུྃ་གི་སྦྱོར་བ་ལས།། 
ཆོས་རྣམས་ཐམས་ཅད་སྐྱེ་བ་མེད།། 
རྣམ་པར་རྟོག་ལས་ཡང་དག་བྱུང་།། 
དེ་ནི་མི་རྟོག་ཡང་དག་འབྱུང་།། 
འཁོར་བ་དག་གི་ཐོག་མ་ནི།། 
ཇི་ལྟར་ཡང་ནི་ཤེས་མི་འགྱུར།། 
འདིར་ནི་སྐྱེ་བ་མི་སྣང་ཞིང་།། 
འདུས་བྱས་དག་ནི་འཇིག་པ་མིན།། 
དེ་བས་ཡི་གེ་ཧཱུྃ་ཙམ་གྱིས།། 
འདུས་བྱས་སོ་སོར་བརྟག་པར་བྱ།། 
དག་ཅིང་མཐར་ཐུག་གནས་ཉིད་ནི།། 
ཧཱུྃ་གིས་ཀྱང་ནི་སྦྱར་བར་བྱ།། 
རང་བཞིན་མེད་པའི་སྒྲ་འདི་ནི།། 
ཡི་གེ་ཧཱུྃ་ལས་ཡང་དག་བྱུང་།། 
འདི་ལ་དངོས་པོ་ཡོད་མ་ཡིན།། 
རང་བཞིན་མེད་ཅིང་བདག་མེད་པ།། 
དེ་བཞིན་ཆོས་རྣམས་ཐམས་ཅད་ཀྱི།། 
རང་བཞིན་ཉིད་ནི་ཡོད་མ་ཡིན།། 
བདག་གམ་སེམས་ཅན་གསོ་བ་མེད།། 
གཟུང་དང་འཛིན་པ་རྣམ་པར་སྤང་།། 
ཟག་པ་མེད་ཅིང་འདུས་བྱས་མིན།། 
གནས་ནི་དག་པ་བརྟན་པར་བྱ།། 
དངོས་གྲུབ་སྦྱོར་བའི་ཡེ་ཤེས་ཀྱིས།། 
སངས་རྒྱས་བྱང་ཆུབ་ཐོབ་པར་འགྱུར།། 
དེ་ལྟ་བུ་ཡི་སྦྱོར་བ་ཡིས།། 
ཡི་གེ་ཧཱུྃ་ནི་ཡང་དག་འབྱུང་།། 
ཡེ་ཤེས་དག་པ་ཡང་དག་འབྱུང་།། 
ཆོས་ཀྱི་དབྱིངས་ཀྱིས་བརྟན་པར་བྱ།། 
སངས་རྒྱས་རྫུ་འཕྲུལ་ཆེན་པོ་ཡང་།། 
འདིར་ནི་ཉེ་བར་མི་དམིགས་ཏེ།། 
གང་ཕྱིར་དུས་གསུམ་གཤེགས་སྙིང་པོ།། 
སངས་རྒྱས་སྙིང་པོ་ཚོགས་སུ་བཤད།། 
སངས་རྒྱས་སྲས་བཅས་ཐམས་ཅད་དང་།། 
རྡོ་རྗེ་ཅན་ནི་རྒྱལ་སྲས་བཅས།། 
ཧཱུྃ་ཙམ་གྱི་ནི་སྦྱོར་བ་ཡིས།། 
ཀུན་དུ་ཡང་དག་དགུག་པར་བྱ།། 
ཡི་གེ་སྦྱོར་བ་གཅིག་གིས་ནི།། 
སངས་རྒྱས་ཀུན་གྱི་སྙིང་པོ་བརྟན།། 
གང་ཕྱིར་རྡོ་རྗེ་འཛིན་རྒྱལ་པོ།། 
འདི་ནི་རང་གི་སྦྱོར་བས་གནས།། 
ཆོས་ཀྱི་རྒྱུ་མཐུན་བག་ཆགས་ནི།། 
བྱང་ཆུབ་སེམས་ནི་མ་རྟོགས་པར།། 
ཐོག་མ་མེད་ལྡན་འཁོར་བ་ལས།། 
འབྱུང་བ་ཅུང་ཟད་ཡོད་མ་ཡིན།། 
ཉན་ཐོས་དང་ནི་རང་རྒྱལ་དང་།། 
བྱང་ཆུབ་སེམས་དཔའི་རྣམ་འཕྲུལ་ནི།། 
བྱང་ཆུབ་ཀྱི་ནི་སེམས་མེད་པར།། 
འགས་ཀྱང་མྱ་ངན་འདའ་མི་ནུས།། 
གལ་ཏེ་སངས་རྒྱས་འབྱུང་མེད་ན།། 
ཉན་ཐོས་དག་ནི་ག་ལས་བྱུང་།། 
སངས་རྒྱས་འབྱུང་བ་ཡོད་མིན་ན།། 
རང་རྒྱལ་དེ་ནི་འབྱུང་མི་འགྱུར།། 
གལ་ཏེ་བྱང་ཆུབ་སེམས་དཔའ་མེད།། 
སངས་རྒྱས་རྣམས་ནི་གང་ལས་འབྱུང་།། 
གལ་ཏེ་བྱང་ཆུབ་སེམས་མེད་ན།། 
དེ་བས་འཁོར་ལོ་འདི་ཀུན་ནི།། 
བྱང་ཆུབ་སེམས་ལས་ཡང་དག་བྱུང་།། 
བྱང་སེམས་གསང་བ་ཆེན་པོ་ནི།། 
ཡི་གེ་ཧཱུྃ་ལས་ཡང་དག་བྱུང་།། 
སངས་རྒྱས་ཐམས་ཅད་རབ་འབྱུང་བ།། 
ཡི་གེ་ཧཱུྃ་གི་སྣང་བར་འགྱུར།། 
གང་ཕྱིར་མཚན་ལྡན་གཟུགས་ཅན་ནི།། 
རྟག་ཏུ་སངས་རྒྱས་རབ་འབྱུང་བ།། 
ཧཱུྃ་ཡིག་གི་ནི་སྦྱོར་བ་ཧཱུྃ།། 
དེ་ཉིད་རྡོ་རྗེ་ཡང་དག་བྱུང་།། 
ཆོས་དབྱིངས་རབ་སྦྱོར་རྡོ་རྗེ་ནི།། 
དེ་ལས་ཡང་དག་འབྱུང་བར་འགྱུར།། 
དེ་ལས་རྡོ་རྗེ་རྣལ་འབྱོར་ཆེ།། 
རྣལ་འབྱོར་དབང་ཕྱུག་བླ་ན་མེད།
ཐེ་ཚོམ་མེད་པར་རྣལ་འབྱོར་ཀུན།། 
ཡི་གེ་ཧཱུྃ་གི་སྦྱོར་བས་འགྲུབ།། 
དེ་ལྟ་བུ་ཡི་བཟླས་པ་ཡིས།། 
ཇི་ལྟར་བཅོམ་ལྡན་འདས་ཀྱིས་ནི།། 
སྔོན་ནི་བསྔོ་བ་མཛད་པ་ལྟར།། 
རྣལ་འབྱོར་ལས་བྱས་དགེ་བ་བསྔོ།། 
བྱང་ཆུབ་སེམས་དཔའི་མཐུ་ཡིས་ནི།། 
རང་གི་སེམས་ཀྱང་བསྔོ་བར་བྱ།། 
རྡོ་རྗེ་ཆེན་པོ་མཐར་ཕྱིན་བྱེད།། 
བྱང་ཆུབ་སེམས་ཀྱིས་བསྒྲལ་བར་བྱ།། 
ཆོས་ཀྱི་དབྱིངས་ཀྱི་སྙིང་པོ་ཆེ།། 
སེམས་ཅན་ཐམས་ཅད་གོས་པ་མེད།། 
ཐམས་ཅད་དེ་བཞིན་གཤེགས་སྙིང་པོ།། 
ཉོན་མོངས་འདམ་གྱིས་གོས་པ་མེད།། 
ཇི་ལྟར་ཟླ་བ་བཞིན་དུ་དག།
ཟླ་བ་གང་བའི་འོད་གསལ་བ།། 
རྟག་ཏུ་ཡང་དག་རྫོགས་པར་གནས།། 
རབ་ཏུ་དང་བ་འགྲུབ་པར་འགྱུར།། 
འདི་ནི་དང་པོ་ཆོས་ཡེ་ཤེས།། 
དེ་བཞིན་གཤེགས་པའི་སྙིང་པོ་ཡིན།། 
རྟག་ཏུ་དག་པར་གནས་པ་སྟེ།། 
རང་གི་ཉོན་མོངས་དག་གིས་བསྒྲིབས།། 
དེ་བས་རང་སེམས་རྣམ་པ་ནི།། 
ཟླ་བ་གང་བར་ཤེས་པར་བྱ།། 
བདག་ནི་འགའ་ཡང་ཡོད་མ་ཡིན།། 
ཆོས་ཉིད་འདི་ནི་རྒྱལ་བས་ཤེས།། 
ཡེ་ཤེས་ཟླ་བ་གང་བ་མིན།། 
གང་ཕྱིར་བདག་ནི་ཡོད་མ་ཡིན།། 
ཟླ་བ་གང་བ་དང་མཚུངས་རིགས།། 
གང་ཕྱིར་དག་ཅིང་གོས་པ་མེད།། 
སངས་རྒྱས་ཡེ་ཤེས་སྐྱོན་མེད་པ།། 
ཟླ་བའི་སྦྱོར་བས་བསྒོམ་པར་བྱ།། 
མཐོང་ནས་ཤེས་རབ་ཅན་གྱིས་བསམ།། 
འདི་ཡང་གང་གིས་རྟོགས་པར་འགྱུར།། 
ཡུན་རིང་དུས་སུ་སྡུག་བསྔལ་བའི།། 
དེ་བཞིན་གཤེགས་པ་བཅོམ་ལྡན་འདས།། 
ཉོན་མོངས་པ་ཡི་བག་ཆགས་ཀུན།། 
དེ་བཞིན་སྦྱོང་བར་བྱེད་པར་བསམ།། 
བྱང་ཆུབ་སེམས་ནི་སེམས་ཆེན་པོ།། 
ཉོན་མོངས་ཐམས་ཅད་འཇོམས་བྱེད་པ།། 
ཆོས་ཀྱི་རྒྱུ་མཐུན་བག་ཆགས་ཀྱི།། 
གཉེན་པོ་རུ་ནི་བྱུང་བ་ཡི།། 
དེ་བས་འདི་ཡི་མཐུ་ཡིས་ནི།། 
སངས་རྒྱས་ཡེ་ཤེས་རྣམ་པར་སྤྱོད།། 
གནས་ངན་ལེན་ནི་བག་ཆགས་བཅས།། 
འདོད་པའི་འདམ་གྱིས་གོས་པ་མེད།། 
ཉི་མ་ལྟ་བུའི་སེམས་ཆེན་པོ།། 
ཉོན་མོངས་རྩ་ནི་རབ་སྲེག་བྱེད།། 
ཟླ་བ་ལྟ་བུའི་སེམས་ཆེན་པོ།། 
དགེ་བའི་སྨན་ནི་རྣམ་འཕེལ་བྱེད།། 
སོས་ཀའི་ཚ་བའི་ཟླ་བ་བཞིན།། 
ཉི་མའི་གདུང་བ་རབ་སྲེག་བྱེད།། 
ཤར་བར་གྱུར་པས་ཞི་བར་བྱེད།། 
གདུང་བ་ཐམས་ཅད་ཞི་བར་བྱེད།། 
ཉོན་མོངས་གདུང་བས་མ་གདུངས་ཤིང་།། 
མི་ཤེས་པ་ལ་ཉི་མ་ཉིད།། 
བྱང་ཆུབ་སེམས་ནི་ཟླ་བ་ཆེ།། 
ཉོན་མོངས་གདུང་བ་ཞི་བྱེད་པར།། 
ཀུན་ནས་ཉོན་མོངས་བག་ཆགས་བཅས།། 
གནས་ངན་ལེན་ནི་འཇོམས་པའི་མཆོག།
ཁབ་ལེན་གྱིས་ནི་ལྕགས་བཞིན་དུ།། 
ཉོན་མོངས་བག་ཆགས་འདྲེན་བྱེད་པ།། 
རྡོ་རྗེའི་རང་བཞིན་རྣལ་འབྱོར་པས།། 
བྱང་ཆུབ་སེམས་དེ་བསྒོམ་བར་བྱ།། 
ཟླ་བའི་དཀྱིལ་འཁོར་གནས་དེ་རུ།། 
སླར་ཡང་ཟླ་བ་རྣམ་པར་བསྒོམ།། 
བྱང་ཆུབ་སེམས་ཀྱི་མཐུ་ཡིས་ནི།། 
བག་ཆགས་ཐམས་ཅད་སྲེག་བྱེད་པ།། 
ཡེ་ཤེས་དེ་རུ་འབྱུང་འགྱུར་ཏེ།། 
གཟུང་བ་དང་ནི་འཛིན་པ་སྤངས།། 
རྣམ་པར་མི་རྟོག་མཚུངས་མེད་པ།། 
བདག་མེད་དེ་བཞིན་སྟོང་པ་ཉིད།། 
མི་ཤེས་རི་བོ་འཇོམས་པར་བྱེད།། 
རྡོ་རྗེ་དང་མཚུངས་ཁོང་སྟོང་མེད།། 
རྡོ་རྗེའི་རང་བཞིན་སྙིང་པོ་ཆེ།། 
འཇིག་ཚོགས་རི་བོ་བརྟན་པ་ནི།། 
རྡོ་རྗེ་དེས་ནི་འཇོམས་པར་བྱེད།། 
དེ་ཕྱིར་རྡོ་རྗེའི་རང་བཞིན་བསྟན།། 
དེ་བས་རྡོ་རྗེའི་རྣལ་འབྱོར་བས།། 
ཟླ་བའི་དབུས་སུ་ཟླ་བ་མཚུངས།། 
ཟླ་བ་གཉིས་དབུས་རྡོ་རྗེ་ཡིས།། 
རྡོ་རྗེའི་ཡེ་ཤེས་བརྟན་པར་བྱ།། 
སྟོང་ཉིད་དེ་བཞིན་ཉིད་དེ་ཉིད།། 
ཡང་དག་མཐའ་དང་འདུས་མ་བྱས།། 
སྐྱེ་བ་མེད་ཅིང་འགག་པ་མེད།། 
ཡི་གེ་ཧཱུྃ་ནི་བསྒོམ་པར་བཤད།། 
ཆོས་ཀྱི་དབྱིངས་ནི་བརྟན་པ་མཆོག།
ནམ་མཁའི་དབྱིངས་དང་མཚུངས་པ་ནི།། 
ཟླ་བའི་དབུས་སུ་བསྒོམ་པར་བྱ།། 
ཧཱུྃ་གི་སྦྱོར་བ་དེ་ཡིས་ནི།། 
རྡོ་རྗེའི་མཆོག་ནི་བསྒོམ་པར་བྱ།། 
ལུས་ཀུན་ལ་ནི་སྤྲོ་བྱ་ཞིང་།། 
སྟོང་པ་ཉིད་དང་མཚུངས་པར་སྤྲོས།། 
གཟུགས་འདི་ཉིད་ནི་མིང་ཙམ་སྟེ།། 
དངོས་པོ་འགའ་ཡང་ཡོད་མ་ཡིན།། 
ཆ་ཤས་ཀྱིས་ནི་རྣམ་དཔྱད་ན།། 
གཟུགས་ཞེས་བྱ་བ་ཡོད་མ་ཡིན།། 
དེ་དག་ཕྲ་རབ་རྣམ་བརྟགས་ཀྱང་།། 
ཕྲ་རབ་ཞེས་བྱ་ཡོད་མ་ཡིན།། 
འཇིག་རྟེན་ཀུན་རྫོབ་ཅེས་བྱ་སྟེ།། 
དམ་པའི་དོན་དུ་ཡོད་མ་ཡིན།། 
དེ་ལྟ་བུ་ཡི་རང་བཞིན་དུ།། 
གཟུགས་ཞེས་བྱ་བ་ཡོད་མ་ཡིན།། 
གཟུགས་དེ་ཡོད་པ་མ་ཡིན་ན།། 
ཇི་ལྟར་ཡོད་ཅེས་བྱ་བ་ཡིན།། 
གལ་ཏེ་གཟུགས་དེ་ཡོད་མིན་ན།། 
མིང་ཡང་དེ་ལ་ཡོད་མ་ཡིན།། 
མིང་ནི་གང་ལས་ཡང་དག་བྱུང་།། 
མིང་ཞེས་བྱ་བ་ཅི་འདྲ་བར།། 
དངོས་ཞེས་བྱ་བ་དེ་དང་མཚུངས།། 
མིང་དེས་སོ་སོར་བརྟགས་བྱས་ན།། 
གནས་གང་ཞིག་ན་རབ་ཏུ་གནས།། 
དངོས་པོ་གཅིག་ནི་རྣམ་ཕྱེ་ན།། 
མིང་ནི་མང་པོ་ཡང་དག་བྱུང་།། 
རེ་རེ་ཡི་ནི་དབྱེ་བ་ཡིས།། 
སྔར་གྱི་མིང་ནི་ཉམས་པར་འགྱུར།། 
དེ་ལ་མིང་ནི་ཡོད་མིན་པ།། 
མིང་ནི་ཡང་དག་འབྱུང་བ་མེད།། 
གང་ལ་མིང་ནི་ཡོད་མིན་ན།། 
ཇི་ལྟར་མིང་དུ་བརྗོད་པར་བྱ།། 
གང་གིས་མིང་ནི་རབ་གནས་པ།། 
རྣམ་པ་ཀུན་དུ་དམིགས་མི་འགྱུར།། 
གཟུགས་ནི་ཉེ་བར་མི་དམིགས་ལ།། 
དེ་ལ་གཟུགས་ནི་ཇི་ལྟར་ཡོད།། 
འདི་ནི་ཡང་དག་མི་རྟོག་པ།། 
བག་ཆགས་དག་གིས་ཀུན་ནས་དཀྲིས།། 
གང་དུ་བྱིས་པ་རབ་རྨོངས་ཤིང་།། 
མྱ་ངན་འདས་པ་ཐོབ་མི་འགྱུར།། 
ཇི་ལྟར་གཟུགས་ནི་རྣམ་བསྒོམ་པ།། 
དེ་བཞིན་ཚོར་དང་འདུ་ཤེས་དང་།། 
སོ་སོ་རུ་ནི་རྣམ་ཕྱེ་ན།། 
དེ་ལ་སྙིང་པོ་དམིགས་མི་འགྱུར།། 
གང་ལ་སྙིང་པོ་ཡོད་མིན་པ།། 
དེ་ལ་དངོས་པོ་ཇི་ལྟར་ཡོད།། 
གང་ལ་དངོས་པོ་མི་དམིགས་པ།། 
དམ་པའི་དོན་ནི་ཇི་ལྟར་ཡོད།། 
གང་ཞིག་བསྟན་པར་མི་དམིགས་པ།། 
དེ་ནི་ཡོད་མིན་དངོས་པོར་མེད།། 
ཆོས་རྣམས་ཐམས་ཅད་མེད་པས་ན།། 
སྐྱེ་བ་མེད་པར་བརྗོད་པར་བྱ།། 
གང་ཞིག་མ་སྐྱེས་དེ་ཡོད་མིན།། 
གང་ཞིག་ཡོད་མིན་ཇི་ལྟར་ཡོད།། 
མཁས་པས་ཆོས་རྣམས་ཐམས་ཅད་ནི།། 
འགག་པ་མེད་ཅེས་བྱ་བར་བརྗོད།། 
སྐྱེ་བ་མེད་ཅིང་འགག་པ་མེད།། 
དེ་ནི་གཟོད་ནས་ཞི་བར་འདོད།། 
དེ་ཕྱིར་རང་བཞིན་མྱ་ངན་འདས།། 
འདི་ནི་སྟོང་པ་ཉིད་དུ་བརྗོད།། 
འདི་ནི་ཡང་དག་དེ་ཉིད་ཆེ།། 
ཡང་དག་མཐའ་རུ་བརྗོད་པར་བྱ།། 
ཆོས་ཀྱི་དབྱིངས་ནི་སྙིང་པོ་ཆེ།། 
ཐེག་པ་ཆེན་པོར་བརྗོད་པར་བྱ།། 
དེ་ནི་སྙིང་པོ་ཁོང་སྟོང་མེད།། 
རྡོ་རྗེའི་བསྟན་པ་བླ་ན་མེད།། 
ལུས་ཀུན་ལ་ནི་སྤྲོ་བྱ་སྟེ།། 
བདག་གི་ལུས་ནི་འདི་ལྟ་བུ།། 
རྡོ་རྗེའི་བདག་ཉིད་ཅེས་བྱ་གང་།། 
ཡི་གེ་ཧཱུྃ་ནི་ཡོངས་སུ་སྤྲོ།། 
བསྒོམ་པའི་སྦྱོར་བ་འདི་ཡིས་ནི།། 
སངས་རྒྱས་ཉིད་ནི་འགྲུབ་པར་འགྱུར།། 
འདི་འདྲའི་ཆོས་ནི་སྐྱེ་བ་མེད།། 
འདིར་ཡང་འབྱུང་བ་སྣང་བ་མེད།། 
ཧཱུཾ་ཞེས་བྱ་བའི་སྦྱོར་བ་ཡིས།། 
སྐྱེ་བར་ཡང་ནི་སྣང་མི་འགྱུར།། 
ཆོས་ཉིད་དག་པ་བདེན་པ་གང་།། 
ཡང་དག་མཐའ་ནི་ཟག་པ་མེད།། 
ཆོས་དབྱིངས་བརྟན་པ་དམ་པ་ནི།། 
ཡི་གེ་ཧཱུྃ་དུ་འདིར་རབ་བསྒྲགས།། 
རྡོ་རྗེ་ཡི་གེ་ཧཱུྃ་དེ་ཉིད།། 
ཆོས་དབྱིངས་སྟུག་པོ་བསྟན་པ་ཡིན།། 
བྱང་ཆུབ་སེམས་གང་དེ་རྡོ་རྗེ།། 
རྡོ་རྗེ་གང་ཡིན་དེ་ཉིད་ཧཱུྃ།། 
ཆོས་ཉིད་དག་པ་འདི་ལྟ་བུ།། 
རྡོ་རྗེ་ཡེ་ཤེས་ཡིད་འོང་བ།། 
སངས་རྒྱས་ཀུན་གྱི་སྙིང་པོ་ཆེ།། 
རྡོ་རྗེ་བདག་གི་ལག་ན་གནས།། 
དེ་བས་རྡོ་རྗེ་ཅན་ཀུན་གྱི།། 
གསང་བའི་རྣལ་འབྱོར་ཐམས་ཅད་དང་།། 
ཡི་གེ་ཧཱུྃ་ལ་སྦྱོར་བ་ཡིས།། 
སྤྲོས་མེད་རྣལ་འབྱོར་བསམ་པར་བྱ།། 
ཟླ་བའི་དཀྱིལ་འཁོར་དམ་པ་ནི།། 
སྙིང་གའི་དབུས་སུ་བསྒོམ་པར་བྱ།། 
ཟླ་བ་དེ་ལ་ཟླ་བ་གཉིས།། 
དབུས་སུ་ཟླ་བ་རབ་བསྒོམ་བྱ།། 
ཟླ་བའི་དབུས་སུ་རྡོ་རྗེ་ནི།། 
མཁས་པ་ཡིས་ནི་བསྒོམ་པར་བྱ།། 
རྡོ་རྗེའི་དབུས་སུ་ཡི་གེ་ཧཱུྃ།། 
སངས་རྒྱས་བྱང་ཆུབ་རབ་བསྒོམ་བྱ།། 
དེ་ལྟ་བུ་ཡི་སྦྱོར་བ་ཡིས།། 
ལུས་ཀུན་རབ་ཏུ་བསྒོམ་པར་བྱ།། 
རྡོ་རྗེ་ཧཱུྃ་མཛད་བཟླས་པ་ཡིས།། 
རྡོ་རྗེའི་བདག་ཉིད་མྱུར་དུ་ཐོབ།། 
ཧཱུྃ་རྡོ་རྗེ་ཧཱུྃ་མཛད་བསྒོམ་པ་རྫོགས་སོ།།།། 
ཧཱུྃ་གི་སྦྱོར་བ་ཇི་བཞིན་དུ།། 
ཡི་གེ་ཐམས་ཅད་རྣམ་པར་བསྒོམ།། 
སེམས་དཔའ་ཆེན་པོའི་སྦྱོར་བ་ཡིས།། 
ཡི་གེ་བཅུ་དྲུག་དག་པ་ཡིན།། 
སངས་རྒྱས་ཀུན་གྱི་ཡི་གེ་ཧཱུྃ།། 
གང་ཕྱིར་སངས་རྒྱས་རིགས་བྱུང་བ།། 
རྡོ་རྗེ་ཅན་དག་ཀུན་གྱི་ཧཱུྃ།། 
དྲག་པོ་གཅོད་ཀུན་རབ་ཏུ་བསྒོམ།། 
ཨོཾ་ནི་རིན་ཆེན་ཡང་དག་ལྡན།། 
ཧྲཱི་ནི་པདྨར་ཡང་དག་ལྡན།། 
ཡི་གེ་ཨ་ནི་སྣ་ཚོགས་བརྗོད།། 
དེ་ལྟ་བུར་ཡང་བསྒོམ་པར་བྱ།། 
ཧཱུྃ་ནི་སངས་རྒྱས་རྡོ་རྗེ་དག།
ཏྲཱྃ་ནི་རྡོ་རྗེ་སྙིང་པོ་སྟེ།། 
ཡི་གེ་ཧྲཱིཿ་ནི་རྡོ་རྗེ་བསྟན།། 
སྣ་ཚོགས་རྡོ་རྗེ་ཡི་གེ་ཨ།། 
ཧཱུྃ་ནི་རྡོ་རྗེ་སེམས་དཔའ་སྟེ།། 
རྡོ་རྗེ་རྒྱལ་པོ་ཡི་གེ་ཛ།། 
ཧོ་ནི་རྡོ་རྗེ་ཆགས་པ་སྟེ།། 
རྡོ་རྗེ་ལེགས་པ་ཡི་གེ་ས།། 
ཨོཾ་ནི་རྡོ་རྗེ་རིན་ཆེན་ཏེ།། 
རྡོ་རྗེ་གཟི་བརྗིད་ཡི་གེ་ཨ།། 
ཏྲཱྃ་ནི་རྡོ་རྗེ་རྒྱལ་མཚན་ཏེ།། 
རྡོ་རྗེ་བཞད་པ་ཡི་གེ་ཧ།། 
ཡི་གེ་ཧྲཱིཿ་ནི་རྡོ་རྗེ་སྤྱན།། 
རྡོ་རྗེ་རྣོན་པོ་ཡིག་དྷོཾ།། 
ཨོཾ་ནི་རྡོ་རྗེ་འཁོར་ལོ་སྟེ།། 
རྡོ་རྗེ་སྨྲ་བ་ཡི་གེ་ས།། 
ཡི་གེ་ཀཾ་ནི་རྡོ་རྗེ་ལས།། 
རྡོ་རྗེ་བསྲུང་བ་ཡི་གེ་ཧྃ།། 
ཧཱུཾ་ནི་རྡོ་རྗེ་གནོད་སྦྱིན་ཏེ།། 
རྡོ་རྗེ་ཁུ་ཚུར་ཡི་གེ་པྃ།། 
གང་དང་གང་ལ་འདོད་པ་ཉིད།། 
སྙིང་གར་དེ་བཞིན་བསྒོམ་པར་བྱ།། 
ཡི་གེ་ཧཱུྃ་ནི་རྣལ་འབྱོར་པ།། 
དེ་ནི་མྱུར་དུ་འགྲུབ་པར་འགྱུར།། 
ཉི་ཤུ་རྩ་གཅིག་བཟླས་པ་ཡིས།། 
གཟུགས་གཅིག་རྣམ་པར་སྤྲོ་བར་བྱ།། 
ཡི་གེ་ཧཱུྃ་བཟླས་ཙམ་གྱིས་ནི།། 
སངས་རྒྱས་བྱང་ཆུབ་ཐོབ་པར་འགྱུར།། 
ཟླ་བའི་དཀྱིལ་འཁོར་དབུས་གནས་པར།། 
རང་བདག་ཉིད་ནི་བསྒོམ་པར་བྱ།། 
བདག་ཉིད་རྡོ་རྗེའི་གཟུགས་སུ་སྟེ།། 
རྡོ་རྗེ་གཅིག་ནི་རྣམ་པར་བསྒོམ།། 
རྡོ་རྗེའི་དབུས་ཀྱི་ལྟེ་བར་ནི།། 
དེ་རུ་ཡི་གེ་ཧཱུྃ་བསྒོམ་བྱ།། 
ཐེག་པ་ཆེན་པོ་མངོན་པར་བསྡུས།། 
ཇི་བཞིན་མདོ་ཡི་རྗེས་འབྲངས་ནས།། 
ཇི་བཞིན་རྒྱལ་པོ་སྐྱེས་བུར་བཅས།། 
ཡི་གེ་ཧཱུྃ་ནི་དང་པོར་བཅས།། 
དེ་བཞིན་ཡིད་ཀུན་རྣལ་འབྱོར་པས།། 
སྙིང་ག་རུ་ནི་བསྒོམ་པར་བྱ།། 
བདག་ཉིད་རྡོ་རྗེའི་གཟུགས་སུ་སྟེ།། 
དབུས་སུ་ཡི་གེ་ཧཱུྃ་བསྒོམ་བྱ།། 
དེ་བཞིན་ཡི་གེ་ཐམས་ཅད་ཀྱང་།། 
རྣལ་འབྱོར་པས་ནི་སྙིང་གར་བསྒོམ།། 
ཟླ་བའི་གཟུགས་ལས་ཡང་དག་གནས།། 
བདག་ཉིད་ཡོངས་སུ་བསྒོམ་བྱ་ཞིང་།། 
རིགས་ཀྱི་ལྷ་ཡི་སྦྱོར་བ་ཡིས།། 
རང་བདག་ཉིད་ནི་བསྒོམ་པར་བྱ།། 
རྡོ་རྗེ་སེམས་དཔའ་གང་འགའ་ཞིག།
གང་དང་གང་ཞིག་མངོན་འདོད་པ།། 
རིགས་པ་དེ་ནི་སྙིང་གར་བསྒོམ།། 
ཡི་གེ་ཧཱུྃ་ནི་དང་པོར་སྦྱར།། 
གང་ཕྱིར་དེ་ལས་རྟོགས་པ་འབྱུང་།། 
དེ་བཞིན་ཡིད་ཀུན་རྣལ་འབྱོར་པས།། 
སྙིང་གར་བསྒོམས་པས་བསྒོམ་པར་བྱ།། 
ཡང་ན་ནམ་མཁའི་སྦྱོར་བ་ཡིས།། 
ཡི་གེ་ཧཱུཾ་ནི་དང་པོར་སྦྱར།། 
ནམ་མཁའི་རང་བཞིན་བསྒོམ་བྱ་ཞིང་།། 
ཡི་གེ་དག་ནི་ཐམས་ཅད་སྦྱར།། 
ཡང་ན་ནམ་མཁའི་ཟླ་དབུས་སུ།། 
གནས་པའི་ཡི་གེ་ཧཱུྃ་བསྒོམ་བྱ།། 
བདག་ཉིད་རིགས་ཀྱི་ལྷ་མོར་བསམ།། 
སྐད་ཅིག་དེ་ལ་རབ་འགྲུབ་འགྱུར།། 
ཧཱུྃ་ནི་ཇི་སྐད་བསྟན་པ་བཞིན།། 
སྔགས་ཀུན་རབ་ཏུ་བསྒོམ་པར་བྱ།། 
རིག་པ་ཀུན་གྱི་གསང་བ་ནི།། 
རྒྱུད་ཀུན་ཡང་དག་བསྡུས་པ་སྟེ།། 
བཟླས་པའི་གསང་བ་དེས་སྤངས་པ།། 
གསང་བ་འདི་ནི་རྣམ་པ་དྲུག།
རིག་འཛིན་རྣམས་ཀྱི་སྙིང་པོ་དང་།། 
རྣལ་འབྱོར་རྒྱུད་ནི་བསྡུས་པ་དང་།། 
དོན་ཡོད་ཤིན་ཏུ་རྨད་འབྱུང་བ།། 
གསང་བ་ལས་ཀྱང་མཆོག་གསང་བཤད།། 
བཟླས་བརྗོད་ཙམ་གྱི་སྦྱོར་བ་ཡིས།། 
ལྟ་བའི་རི་བོ་འཇོམས་པར་འགྱུར།། 
རང་གི་སྙིང་གའི་དབུས་སུ་ནི།། 
ཟླ་བའི་དཀྱིལ་འཁོར་བསྒོམ་པར་བྱ།། 
ཟླ་བའི་དཀྱིལ་འཁོར་དེ་དབུས་སུ།། 
ཟླ་བ་གཉིས་པ་བསྒོམ་པར་བྱ།། 
དབུགས་འབྱུང་རྔུབ་པ་གང་ཡིན་པ།། 
རྡོ་རྗེ་ཡི་གེ་ཧཱུྃ་དུ་བསྒོམ།། 
མེ་བསྲུབས་པ་ཡི་སྦྱོར་བ་ཡིས།། 
སྟེང་དང་འོག་ཏུ་རྒྱུ་བར་བྱ།། 
ཟླ་བའི་དཀྱིལ་འཁོར་ཡང་དག་གནས།། 
དབུས་སུ་ཡི་གེ་ཧྲཱིཿ་བསྒོམ་བྱ།། 
སྟེང་འོག་འགྲོ་བ་བསྒོམ་པར་བྱ།། 
ཡི་གེ་ཧཱུཾ་ནི་དེ་སྦྱར་ནས།། 
ཇི་ལྟར་ཤིང་སྐམ་གཙུབ་སྟན་པ།། 
གཙུབ་ཤིང་ཡང་དག་སྦྱོར་གནས་སུ།། 
རྩོལ་བ་བྱས་པ་ཙམ་གྱིས་ནི།། 
སྐད་ཅིག་གིས་ནི་མེ་འབྱུང་བཞིན།། 
ཡི་གེ་ཨ་ནི་གཙུབ་སྟན་ཏེ།། 
ཡི་གེ་ཧཱུཾ་ནི་གཙུབ་ཤིང་ཡིན།། 
རྒྱུ་བའི་རྣལ་འབྱོར་པ་ཡིས་ནི།། 
སྐད་ཅིག་གིས་ནི་ཡེ་ཤེས་སྐྱེ།། 
ཤེས་རབ་ཕ་རོལ་ཕྱིན་ཡེ་ཤེས།། 
ཡི་གེ་ཧྲཱིཿ་རུ་འདིར་བརྗོད་བྱ།། 
བྱང་ཆུབ་སེམས་ནི་ཡི་གེ་ཧཱུྃ།། 
མེ་ཡི་སྦྱོར་བས་བསྲུབ་པར་བྱ།། 
བསྲུབ་པའི་སྦྱོར་བ་འདི་ཡིས་ནི།། 
ཡེ་ཤེས་དམ་པ་སྐྱེ་བར་འགྱུར།། 
རྡོ་རྗེ་དེ་ནི་བསྲེག་བྱ་སྟེ།། 
རྡོ་རྗེ་ཡེ་ཤེས་བླ་ན་མེད།། 
བྷ་ག་སངས་རྒྱས་ཀུན་ཤེས་རབ།། 
ལིང་ག་རྡོ་རྗེ་བརྗོད་པར་བྱ།། 
བྱང་ཆུབ་སེམས་གང་དེ་རྡོ་རྗེ།། 
བྷ་ག་ལིང་གར་རབ་ཏུ་བསྒྲུབ།། 
བྷ་གར་ལིང་ག་བཅུག་ནས་ནི།། 
མདོ་སྡེ་གསང་དབང་ལས་གསུངས་སོ།། 
བྷ་གའི་སྦྱོར་བ་འདི་ཡིས་ནི།། 
མཁས་པས་ལིང་ག་གཞུག་པར་བྱ།། 
གསང་བ་གཟི་བརྗིད་ཆེན་པོ་འདི།། 
མི་བསྲུབ་པ་ཡི་སྦྱོར་བ་ཡིས།། 
འགའ་ཞིག་གིས་ནི་འདི་བསྒྲུབས་ན།། 
སྐད་ཅིག་གིས་ནི་ཡེ་ཤེས་སྐྱེ།། 
བཟླས་པ་གསང་བ་རྣམ་པ་བདུན་རྫོགས་སོ།།།། 
སྦས་པ་གསང་བ་རྒྱུད་ཆེན་པོ།། 
འདི་ཉིད་རྣལ་འབྱོར་ཀུན་དུ་བསྡུས།། 
འདི་ཉིད་ཆེན་པོ་བསྡུས་པ་ནི།། 
དེ་ནི་གཞན་ཡང་རབ་བཤད་བྱ།། 
ཟླ་བ་གང་བ་ཡང་དག་གནས།། 
བདག་ཉིད་རྡོ་རྗེ་བསྒོམ་པར་བྱ།། 
དེ་ཡི་དབུས་སུ་རྡོ་རྗེ་སྟེ།། 
རྡོ་རྗེ་རིགས་ཀྱི་བཟླས་པ་བྱ།། 
ཟླ་བ་གང་བ་ལ་གནས་པར།། 
བདག་ཉིད་པདྨར་བསྒོམ་པར་བྱ།། 
དེ་ཡི་དབུས་སུ་པདྨ་དེ།། 
པདྨའི་རིགས་ཀུན་བཟླས་པར་བྱ།། 
ཟླ་བ་གང་བ་ལ་གནས་པར།། 
བདག་ཉིད་ནོར་བུར་བསྒོམ་པར་བྱ།། 
དེ་ཡི་དབུས་སུ་རིན་ཆེན་དང་།། 
རིན་ཆེན་རིགས་ཀྱི་བཟླས་པར་བྱ།། 
བདག་ཉིད་རྡོ་རྗེ་གཅིག་པུ་ནི།། 
རྡོ་རྗེ་ནོན་པོར་རབ་ཏུ་བསྒོམ།། 
དེ་ཡི་ལས་ཀྱི་རིགས་མཆོག་ལ།། 
ལས་ཀྱི་རིགས་ཀུན་བཟླས་པར་བྱ།། 
སངས་རྒྱས་རྗེས་དྲན་ནས་བརྩམས་ཏེ།། 
སངས་རྒྱས་གཟུགས་སུ་རྣམ་པར་བསྒོམ།། 
དེ་ཡི་ཐུགས་ཀར་ཞུགས་ནས་ནི།། 
སངས་རྒྱས་རིགས་ཀུན་བཟླས་པར་བྱ།། 
རྡོ་རྗེ་སེམས་དཔའི་གཟུགས་ཆེན་པོ།། 
སེམས་དཔའ་གཅིག་ནི་རྣམ་པར་བསྒོམ།། 
དེ་ཡི་ཐུགས་ཀར་ཞུགས་ནས་ནི།། 
རྡོ་རྗེ་རིགས་ཀུན་བཟླས་པར་བྱ།། 
པདྨའི་སེམས་དཔའ་ཆེན་པོའི་གཟུགས།། 
འཇིག་རྟེན་དབང་ཕྱུག་རྣམ་པར་བསྒོམ།། 
དེ་ཡི་ཐུགས་ཀར་ཞུགས་ནས་ནི།། 
པདྨའི་རིགས་ཀུན་བཟླས་པར་བྱ།། 
ནོར་བུ་རིན་ཆེན་སྐལ་བ་ཆེ།། 
རྡོ་རྗེ་རིན་ཆེན་རྣམ་པར་བསྒོམ།། 
དེ་ཡི་ཐུགས་ཀར་ཞུགས་ནས་ནི།། 
རིན་ཆེན་རིགས་ཀུན་བཟླས་པར་བྱ།། 
སེམས་དཔའ་ཆེན་པོ་རྡོ་རྗེ་ལས།། 
སེམས་དཔའི་གཟུགས་ནི་རྣམ་པར་བསྒོམ།། 
དེ་ཡི་ཐུགས་ཀར་ཞུགས་ནས་ནི།། 
ལས་ཀྱི་རིགས་ཀུན་བཟླས་པར་བྱ།། 
བདེན་པ་དམ་ཚིག་མཆོག་གྱུར་པ།། 
སངས་རྒྱས་ཐམས་ཅད་རབ་གྲོལ་བྱེད།། 
ཐོས་པ་ཙམ་གྱིས་ཐབས་ཆེན་པོ།། 
ཡང་ན་སྙིང་གར་རྡོར་རང་བཞིན།། 
སྣ་ཚོགས་བདག་པོ་བཟླས་བརྗོད་མཚུངས།། 
ཤེས་རབ་ཅན་གྱིས་གང་བསམས་པ།། 
ཕུན་སུམ་ཚོགས་ཀུན་བདེ་བར་ཐོབ།། 
གསང་བ་ཡང་དག་བཤད་པར་བྱ།། 
སངས་རྒྱས་གཟུགས་ནི་རྣམ་བསྒོམ་བྱ།། 
དེ་ཡི་ཐུགས་ཀར་འཇུག་བྱ་ཞིང་།། 
ཡིད་ཀྱིས་ཐམས་ཅད་བཅུག་ནས་ནི།། 
དེ་ཡི་སྐུ་ནི་མཚུངས་བར་སྤྲོ།། 
དེ་ཡི་ཐུགས་ཀའི་དབུས་སུ་ནི།། 
རྡོ་རྗེའི་རིགས་ནི་རབ་ཏུ་བཤད།། 
ཇི་བཞིན་སྔོན་གྱི་རྗེས་འབྲངས་ནས།། 
དེ་བཞིན་གཤེགས་པ་ཐམས་ཅད་སྤྲོ།། 
དེ་ལྟ་བུ་ཡི་སྦྱོར་བ་ཡིས།། 
དེ་བཞིན་གཤེགས་པའི་རིགས་བཟླས་ན།། 
ཐེ་ཚོམ་མེད་པར་སངས་རྒྱས་ཀུན།། 
སྐད་ཅིག་དེ་ཉིད་ཀྱིས་འགྲུབ་འགྱུར།། 
རྡོ་རྗེའི་མདའ་ནི་ཞི་བ་འདི།། 
འདི་ལྟ་བུ་ཡི་གཟུགས་བསྒོམ་བྱ།། 
དེ་ཡི་ཐུགས་ཀར་ཞུགས་ནས་ནི།། 
རྡོ་རྗེའི་གར་དང་མཚུངས་པར་བསྒོམ།། 
དེ་ལྟ་བུ་ཡི་སྦྱོར་བ་ཡིས།། 
རྡོ་རྗེའི་རིགས་ཅན་ཐམས་ཅད་ནི།། 
ཐེ་ཚོམ་མེད་པར་དངོས་གྲུབ་ཀུན།། 
ཡེ་ཤེས་བཟླས་པས་འགྲུབ་པར་འགྱུར།། 
པདྨའི་སེམས་དཔའ་བསྒོམ་བྱ་ཞིང་།། 
ཐུགས་ཀར་ཇི་བཞིན་འཇུག་པར་བྱ།། 
སྣ་ཚོགས་ཐབས་ནི་རབ་བསྒོམས་ན།། 
པདྨའི་རིགས་ཅན་འགྲུབ་པར་འགྱུར།། 
རྡོ་རྗེ་རིན་ཆེན་བསྒོམ་བྱ་ཞིང་།། 
ཐུགས་ཀར་ཇི་བཞིན་འཇུག་པར་བྱ།། 
རིན་ཆེན་མཛོད་ནི་བཅུག་ནས་སུ།། 
ཡང་དང་ཡང་དུ་སྤྲོ་བར་བྱ།། 
དེ་ལྟ་བུ་ཡི་སྦྱོར་བ་ཡིས།། 
རྡོ་རྗེ་རིན་ཆེན་དགའ་ཆེན་པོ།། 
ཐེ་ཚོམ་མེད་པར་དངོས་གྲུབ་ཀུན།། 
བཟླས་པ་ཙམ་གྱིས་འགྲུབ་པར་འགྱུར།། 
སྟོང་གསུམ་གྱི་ནི་འཇིག་རྟེན་འདིར།། 
རྡོ་རྗེ་ལས་སུ་རྣམ་པར་བསམ།། 
དེ་ཡི་ཐུགས་ཀར་ཞུགས་ནས་ནི།། 
སྣ་ཚོགས་རྣམ་འཕྲུལ་སྤྲོ་བར་བྱ།། 
དེ་ལྟ་བུ་ཡི་སྦྱོར་བ་ཡིས།། 
སྣ་ཚོགས་མཛོད་ནི་རབ་སྤྲོས་ནས།། 
ཐེ་ཚོམ་མེད་པར་དངོས་གྲུབ་ཀུན།། 
བཟླས་པ་ཙམ་གྱིས་འགྲུབ་པར་འགྱུར།། 
ཤིན་ཏུ་གསང་བ་འདི་ལྔ་ནི།། 
བཟླས་པ་གསང་བ་བླ་ན་མེད།། 
དེ་ལྟ་བུ་ཡི་སྦྱོར་བ་ཡིས།། 
སངས་རྒྱས་བྱང་ཆུབ་ཐོབ་པར་འགྱུར།། 
བཟླས་པའི་ཆོ་གའི་སྦྱོར་བ་འདི།། 
རྒྱུད་ཀྱི་སྙིང་པོ་ཀུན་བསྡུས་ཤིང་།། 
ཉོན་མོངས་ཐམས་ཅད་རབ་འཇོམས་ལ།། 
རིག་པ་འཛིན་པས་བཟླས་པར་བྱ།། 
བཟླས་པའི་སྦྱོར་བ་འདི་ཡིས་ནི།། 
རིག་པའི་བརྟུལ་ཞུགས་ངེས་པར་བླང་།། 
གལ་ཏེ་འདི་ནི་དངོས་གྲུབ་འདོད།། 
རྣལ་འབྱོར་པ་ཡིས་བརྟུལ་ཞུགས་བྱ།། 
བཟླས་བརྗོད་སྦྱིན་སྲེག་ཆོ་ག་ནི།། 
རྣལ་འབྱོར་མཆོག་ཏུ་བརྩོན་པར་བྱ།། 
ཐེག་པ་ཆེན་པོ་མངོན་བསྡུས་པ།། 
བྱེ་བ་གསུམ་ནི་ཡོངས་སུ་བཟླ།། 
བྱེ་བ་གསུམ་ནི་བཟླས་བྱས་ནས།། 
སྒྲུབ་པ་དག་ནི་བརྩམ་པར་བྱ།། 
བྱང་ཆུབ་སེམས་ནི་དགའ་ཆེན་པོ།། 
ཤེས་རབ་ཅན་གྱིས་དཀྱིལ་འཁོར་བྲི།། 
རྡོ་རྗེ་སེམས་དཔའ་རྒྱལ་པོ་ཆེ།། 
སེམས་ཅན་གཅིག་གིས་ཡང་དག་བྲི།། 
གང་ཕྱིར་རྒྱལ་པོ་མཆོག་གསང་དབང་།། 
རྡོ་རྗེ་མཆོག་ནི་རབ་སྟེར་བྱེད།། 
རྡོ་རྗེ་དབྱིངས་ཀྱི་སྦྱོར་བ་ཡིས།། 
དེ་ནི་སྔོན་དུ་ཡང་དག་བརྩམ།། 
ཤེས་རབ་ཅན་གྱིས་དཀྱིལ་འཁོར་བྲི།། 
ཁྲུ་ནི་བཅུ་པར་ཡང་དག་བྲི།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞེས་ནི་རྣམ་པར་བརྒྱན།། 
ཀ་བ་བརྒྱད་དང་ཡང་དག་ལྡན།། 
དར་གྱི་ཆུན་པོས་རྣམ་པར་བརྒྱན།། 
ཐིག་བཞི་དང་ནི་ཡང་དག་ལྡན།། 
ཁ་ཁྱེར་དག་གིས་ཤིན་ཏུ་སྤྲས།། 
རིན་ཆེན་དྲ་བས་ཡོངས་སུ་བྲེས།། 
གསེར་སྐུད་དྲིལ་བུ་གཡེར་ཁས་བརྒྱན།། 
སྒོ་ཁྱུད་དང་ནི་མཚམས་རྣམས་སུ།། 
རྡོ་རྗེ་འཆིང་བས་རབ་ཏུ་བཅིང་།། 
རྡོ་རྗེ་རིན་ཆེན་རབ་ཏུ་བཀོད།། 
རྡོ་རྗེ་ཐིག་གིས་ཐིག་བཏབ་པ།། 
དྲི་ཡི་སྦྱོར་བའི་ཆོ་ག་དང་།། 
ཕུར་བུས་བགེགས་ནི་བསལ་བྱ་ཞིང་།། 
ཚོན་རྩི་ལྔ་ཡི་སྲད་བུ་ནི།། 
རྡོ་རྗེ་གསང་བས་བསྲུང་བར་བྱ།། 
རྡོ་རྗེ་དབྱིངས་ཀྱི་སྦྱོར་བ་ཡིས།། 
ཕྱི་རོལ་དཀྱིལ་འཁོར་ཐིག་གདབ་བྱ།། 
ཇི་སྐད་སྔར་བཤད་དེ་ཉིད་ནི།། 
རྡོ་རྗེ་གསང་བ་ཡོངས་སུ་བཀོད།། 
རྡོ་རྗེ་གསང་བ་ཡོངས་བཀོད་ནས།། 
ཕྱི་རོལ་དཀྱིལ་འཁོར་ཐིག་གདབ་བྱ།། 
རྡོ་རྗེ་འཁོར་ལོ་རབ་མཛེས་ལ།། 
འཁོར་ལོའི་དབུས་སུ་རབ་ཏུ་དགོད།། 
རྡོ་རྗེ་ཆགས་པ་ཡོངས་སུ་དགོད།། 
ཚོན་རྩི་ལྔ་ནི་རབ་ཏུ་དབྱེ།། 
ཇི་སྐད་གསང་རྒྱུད་ལས་གསུངས་བཞིན།། 
དཀར་པོ་སྣ་ཚོགས་འོད་འབར་བ།། 
སྔོན་པོ་སེར་པོ་ཤིན་ཏུ་འབར།། 
བཙོད་སོགས་དང་ནི་རབ་ཏུ་ལྡན།། 
འོད་ཟེར་དམར་པོ་སྣ་ཚོགས་ལྡན།། 
སྣ་ཚོགས་ཚོན་རྩིས་བྲི་བར་བྱ།། 
འོད་ཟེར་དམར་པོ་སྣ་ཚོགས་འབར།། 
རྡོ་རྗེ་འཁོར་ལོ་ཡོངས་བཀོད་ནས།། 
ཟླ་བ་གང་བར་རབ་བཀོད་དོ།། 
འཁོར་ལོ་ཐམས་ཅད་ཡོངས་སུ་བཟུང་།། 
ཁ་དོག་ཇི་བཞིན་རིགས་པ་བཞིན།། 
ཇི་ལྟར་མཛེས་ཤིང་ཤིན་ཏུ་དཀར།། 
ཇི་བཞིན་ཟླ་བ་ཉ་བ་མཚུངས།། 
ཟླ་བ་གང་བ་ཡང་དག་བྲི།། 
ཟླ་བ་གང་བའི་དབུས་སུ་ནི།། 
རྡོ་རྗེ་སེམས་དཔའ་ཡང་དག་བྲི།། 
གང་གིས་མཚན་ནི་བཟུང་བ་ཡིས།། 
སྐད་ཅིག་གིས་ནི་སྡིག་ལས་གྲོལ།། 
འཛུམ་པ་དང་བཅས་ཟླ་བའི་མདོག།
ཤིན་ཏུ་ཆགས་པ་དགའ་ཆེན་པོ།། 
མྱུར་དུ་རྡོ་རྗེའི་ཚིག་བརྗོད་དེ།། 
རྡོ་རྗེ་ཉིད་ཀྱི་སྙིང་པོ་ཡིན།། 
ཨོཾ་མ་ཧཱ་སུ་ཁ་བཛྲ་སཏྭ་ཧཱུྃ་ཛཿ་ཧཱུྃ་བྃ་ཧོཿ།
རྡོ་རྗེའི་གླུ་ནི་བླང་བྱ་ཞིང་།། 
བྱང་ཆུབ་སེམས་དཔའི་སྤྱོད་པ་ཆེ།། 
སངས་རྒྱས་བྱང་ཆུབ་རབ་སྟེར་བྱེད།། 
འདོད་པའི་ཆགས་པ་ཡང་དག་དྲན།། 
ཐམས་ཅད་རྗེས་ཆགས་བདེ་བ་ཐུགས་མཆོག་མངའ།། 
རྡོ་རྗེ་སེམས་དཔའ་རབ་ཏུ་དགའ་བ་མཆོག།
ཀྱེ་ཁྱོད་བདེ་ཆེན་བསྟན་པས་འཕེལ་མཛད་པ།། 
རབ་ཏུ་མྱུར་དུ་སྒྲུབ་པ་འགྲུབ་པར་མཛོད།། 
རྡོ་རྗེའི་གླུ་ནི་དེ་ལྟ་བུ།། 
བླང་ཞིང་འཁོར་ལོ་སྤྱན་དྲང་བྱ།། 
རྡོ་རྗེ་སེམས་དཔའ་རྒྱལ་པོ་ཆེ།། 
རྗེས་སུ་ཆགས་ཤིང་རབ་འགྲུབ་འགྱུར།། 
སེམས་དཔའི་སྐྱིལ་ཀྲུང་ཡང་དག་གནས།། 
རྡོ་རྗེ་བསྙེམས་ཚུལ་འཆང་བའི་མཆོག།
རོལ་པ་དང་བཅས་སྤྱན་གཡོ་བ།། 
བསྙེམས་ཚུལ་ཆེན་པོ་དགའ་བ་ཆེ།། 
གཡས་པའི་ཕྱག་གིས་རྡོ་རྗེ་ནི།། 
ཐུགས་ཀ་རུ་ནི་འཛིན་པའི་མཆོག།
གཡོན་པ་དྲིལ་བུ་ཡང་དག་ལྡན།། 
སླར་ཡང་བསྙེམས་ཚུལ་དང་བཅས་པ།། 
བྱང་ཆུབ་སེམས་དཔའ་རྡོ་རྗེ་ཆེ།། 
རྒྱལ་པོ་ཆེན་པོ་ཐུབ་པ་ཆེ།། 
སྤྱོད་པ་ཆེན་པོ་ཐེག་པ་ཆེ།། 
རྡོ་རྗེ་སེམས་དཔའ་བདག་གྲུབ་མཛོད།། 
རིན་ཆེན་ཆེན་པོ་རྡོ་རྗེ་ཆེ།། 
རྒྱལ་མཚན་ཆེན་པོ་དྲན་པ་ཆེ།། 
སངས་རྒྱས་དྲན་པ་རྡོ་རྗེ་ཆེ།། 
རྡོ་རྗེ་སེམས་དཔའ་བདག་གྲུབ་མཛོད།། 
འདོད་ཆགས་ཆེན་པོ་བདེ་བ་ཆེ།། 
བདེ་བ་ཆེན་པོ་བླ་ན་མེད།། 
ས་དང་ཕ་རོལ་ཕྱིན་བདེ་བར།། 
རྡོ་རྗེ་སེམས་དཔའ་བདག་གྲུབ་མཛོད།། 
ཤེས་རབ་ཆེན་པོ་རྡོ་རྗེ་ཆེ།། 
རྡོ་རྗེ་ཧཱུྃ་མཛད་ལས་བྱུང་བ།། 
བྱང་ཆུབ་སེམས་ནི་རྡོ་རྗེ་ཆེ།། 
རྡོ་རྗེ་སེམས་ནི་རྡོ་རྗེ་ཆེ།། 
རྡོ་རྗེ་སེམས་དཔའ་བདག་གྲུབ་མཛོད།། 
རྡོ་རྗེ་ཆེན་པོ་ཆགས་པ་ཆེ།། 
རྒྱལ་པོ་ཆེན་པོ་ཐུབ་པ་ཆེ།། 
དོན་ཡོད་རྒྱལ་པོ་རྡོ་རྗེ་མཆོག།
རྡོ་རྗེ་སེམས་དཔའ་བདག་གྲུབ་མཛོད།། 
ཆོས་ཀྱི་སྲིད་པ་འཁོར་ལོ་ཆེ།། 
སྨྲ་བའི་ལས་ནི་བླ་ན་མེད།། 
བསྲུང་ཞིང་བསྲུང་བ་དྲག་པོ་ཆེ།། 
རྡོ་རྗེ་ཁུ་ཚུར་བདག་གྲུབ་མཛོད།། 
རྡོ་རྗེ་ཡི་ནི་གླུ་འདི་ཡིས།། 
དེ་ཉིད་མཆོག་ཏུ་བསྐུལ་ནས་ནི།། 
རྡོ་རྗེ་སེམས་དཔའ་རྒྱལ་པོ་ཆེ།། 
འགྲུབ་འགྱུར་འདི་ལ་ཐེ་ཚོམ་མེད།། 
འདོད་ཆགས་ཆེན་པོ་དགའ་བ་ཆེ།། 
རྡོ་རྗེ་སེམས་དཔའ་བསྒོམ་བྱ་ཞིང་།། 
རྡོ་རྗེ་སེམས་དཔའ་རྒྱལ་པོ་ཆེ།། 
མཁས་པས་དཀྱིལ་འཁོར་དགོད་པར་བྱ།། 
དཀྱིལ་འཁོར་སྔ་མ་དང་མཚུངས་པར།། 
དཀྱིལ་འཁོར་དུ་ནི་ཡང་དག་བྲི།། 
དེ་ནས་རྡོ་རྗེ་བལྟས་ནས་ནི།། 
མཚན་བརྒྱ་རྩ་བརྒྱད་གདོན་པར་བྱ།། 
ཆོས་ཀྱི་རིག་པ་འཛིན་པ་ནི།། 
དབབ་དང་གཞུག་པ་ལ་སོགས་པ།། 
རྡོ་རྗེ་དབྱིངས་ཀྱི་སྦྱོར་བ་ཡིས།། 
ལས་རྣམས་ཐམས་ཅད་ཡང་དག་བྱ།། 
བུམ་པ་ལ་སོགས་ཡོ་བྱད་དང་།། 
སྤོས་དང་མེ་ཏོག་ལ་སོགས་མཆོག།
རྡོ་རྗེ་དབྱིངས་ཀྱི་སྦྱོར་བ་ཡིས།། 
ལས་རྣམས་ཐམས་ཅད་ཡང་དག་བྱ།། 
རྡོ་རྗེ་སེམས་དཔའི་རིག་པ་ཡིས།། 
བུམ་པ་བརྒྱ་རྩ་བརྒྱད་བཟླས་ན།། 
དེ་ནི་ཞབས་ཀྱི་དྲུང་བཞག་ན།། 
རྡོ་རྗེ་བདུད་རྩིའི་ཆུ་རུ་འགྱུར།། 
རྡོ་རྗེ་དབྱིངས་ཀྱི་སྦྱོར་བ་ཡིས།། 
ཆོ་ག་ཇི་བཞིན་འཇུག་བྱ་ཞིང་།། 
རྡོ་རྗེ་སེམས་དཔའི་ཕྱག་རྒྱ་ཆེས།། 
བདག་ཉིད་ལ་ནི་དབང་བསྐུར་བྱ།། 
ཧཱུྃ་གིས་ཡང་དག་ཞུགས་ནས་ནི།། 
རྡོ་རྗེ་མཆོད་པས་ཡང་དག་མཆོད།། 
རྡོ་རྗེ་སེམས་དཔའི་ཏིང་འཛིན་གྱིས།། 
ཅི་རིགས་པར་ནི་བསྒྲུབ་པར་བྱ།། 
ཟླ་བའི་དཀྱིལ་འཁོར་གང་བར་གནས།། 
ཕྱག་རྒྱ་ཆེན་པོ་ཡོངས་སུ་གཟུང་།། 
རྡོ་རྗེ་སེམས་དཔའི་ཏིང་འཛིན་གྱིས།། 
རང་བདག་ཉིད་ནི་བསྒྲུབ་པར་བྱ།། 
དེ་ནས་གསང་བ་ཕྱག་རྒྱ་ཆེ།། 
སྐད་ཅིག་རེ་རེ་བསྒྲུབ་པར་བྱ།། 
རྡོ་རྗེ་སེམས་དཔའ་རྒྱལ་པོ་ཆེ།། 
བརྟན་པར་འགྱུར་བར་ཐེ་ཚོམ་མེད།། 
གསང་བའི་རྣལ་འབྱོར་བསྒྲུབས་ནས་ནི།། 
ཤིན་ཏུ་བསྟན་པ་བླ་མེད་པ།། 
རྗེས་ཆགས་སེམས་དཔའ་ཆེན་པོ་ནི།། 
སྐད་ཅིག་གིས་ནི་བསྒྲུབ་པར་བྱ།། 
དེ་འདྲའི་མཆོག་ཏུ་གསང་བ་མཐར་ཕྱིན་པ།། 
སེམས་དཔའ་རྒྱལ་ཆེན་ཡོངས་སུ་དག་པ་མཆོག།
དག་པའི་ཚུལ་འདི་ཅུང་ཟད་མཚུངས་པ་མེད།། 
རྗེས་ཆགས་འདོད་ཆགས་ཡོངས་སུ་དག་པ་མཆོག།
རྡོ་རྗེ་རྒྱལ་མཆོག་ར་བ་དག་དྲི་མ་མེད།། 
གསང་བ་ལས་བྱུང་འཁོར་ལོ་དམ་པ་འཛིན།། 
རིག་པའི་གསང་སྔགས་ཚུལ་འདི་བྱང་ཆུབ་བྱེད།། 
སྙིང་རྗེ་དང་ལྡན་སྤྱོད་པ་སྤྱོད་བྱེད་པ།། 
དེ་བཞིན་རབ་འཇིགས་སྡུག་བསྔལ་ཆེན་པོའི་ཕ་རོལ་ཕྱིན་གྱུར་པ།། 
མཆོག་ཏུ་མཁས་ཤིང་ཕྲ་ལ་རྒྱུད་དང་རྒྱུད་དག་ལས་བྱུང་བ།། 
དེ་རུ་སྲིད་པ་དག་གི་དྲ་བ་ཆེན་པོ་གཅོད་མཛད་པ།། 
གསང་སྔགས་འཁོར་ལོ་ལས་བྱུང་གསང་བ་དེ་འདྲར་བཤད།། 
གསང་རིགས་མཆོག་ཏུ་བྱུང་བའི་འཁོར་ལོ་སྟེ།། 
དེ་བཞིན་གཤེགས་པ་ཀུན་གྱི་དགོངས་པ་གཅིག།
སྲས་ཀྱི་གཙོ་བོ་དབང་སྒྱུར་རྒྱལ་པོ་སྟེ།། 
དེ་ཡིས་ཐར་པའི་གྲོང་ཁྱེར་རབ་ཏུ་བཤད།། 
གསང་བ་རྣལ་འབྱོར་ཆེན་པོ་དེ་ཁོ་ན་ཉིད་དམ་པ་མཆོག་ཏུ་གསང་བའི་རྟོག་པའི་རྒྱལ་པོ་རྡོ་རྗེ་རྩེ་མོ་ལས།
དེ་བཞིན་གཤེགས་པ་ཐམས་ཅད་ཀྱི་མདོ་སྡེ་གསང་བའི་དབང་པོ་དེ་བཞིན་གཤེགས་པའི་རིགས་ཞེས་བྱ་བའི་རྣམ་པར་བཤད་པ་སྟེ་ལེའུ་གཉིས་པ་རྫོགས་སོ།།།། 
དེ་ནས་རྣལ་འབྱོར་གསང་བ་ཆེ།། 
སངས་རྒྱས་ཐམས་ཅད་ཀུན་འདུས་པ།། 
ཆོས་ཀྱི་དབྱིངས་ནི་བརྟན་པའི་མཆོག།
ནམ་མཁའ་སྣ་ཚོགས་དངོས་ལྡན་པ།། 
རི་དབང་རྒྱལ་བོ་ཆེན་པོ་སྟེ།། 
སངས་རྒྱས་ཀྱི་ནི་སྤྲུལ་པ་སྤྲུལ།། 
རྡོ་རྗེ་དབང་པོ་ཆེན་པོའི་གནས།། 
སངས་རྒྱས་ཐམས་ཅད་ཡང་དག་འདུས།། 
རྡོ་རྗེ་རྒྱལ་པོ་རྩེ་མོ་སྟེ།། 
གསང་བའི་རྣལ་འབྱོར་ཡང་དག་བྱུང་།། 
རྡོ་རྗེ་འཛིན་པ་རྒྱལ་པོ་ཆེ།། 
ཆོས་དང་ལོངས་སྤྱོད་རྫོགས་པའི་མཚུངས།། 
རྡོ་རྗེ་ཀུན་གྱིས་རབ་མཛེས་པ།། 
མཆོག་ཏུ་གྱུར་བའི་གནས་དེ་རུ།། 
རྡོ་རྗེ་འཛིན་པ་རྒྱལ་པོ་ཆེ།། 
རྣལ་འབྱོར་པ་ནི་མི་གསུང་བཞུགས།། 
སེམས་དཔའི་སྐྱིལ་ཀྲུང་ཡང་དག་བཞུགས།། 
གཙོ་བོས་ཆོས་ཀུན་དབང་དུ་འགྱུར།། 
རོལ་བཅས་རྡོ་རྗེ་བསྙེམས་ཚུལ་ལྡན།། 
རྡོ་རྗེ་སེམས་དཔའ་དགའ་བ་ཆེ།། 
སངས་རྒྱས་ཀུན་གྱི་གནས་གཅིག་སྟེ།། 
ཆོས་ཆེན་པོ་ཡི་རྣལ་འབྱོར་མཆོག།
སངས་རྒྱས་ཐམས་ཅད་འདུས་ནས་ནི།། 
ཐུབ་པའི་དབང་ཕྱུག་ལ་གསོལ་བཏབ།། 
རྡོ་རྗེ་རྣལ་འབྱོར་རྣལ་འབྱོར་ཆེ།། 
བྱང་ཆུབ་སེམས་དཔའི་དགའ་ཆེན་པོ།། 
སེམས་དཔའ་བྱང་སེམས་ལས་བྱུང་བ།། 
རང་གི་རིགས་འབྱུང་བཤད་དུ་གསོལ།། 
རྡོ་རྗེ་འཆང་བ་རྒྱལ་པོ་སྟེ།། 
རྒྱུད་ཀྱི་སྙིང་པོ་གསང་བ་ཆེ།། 
གསང་བ་ཆེན་པོ་རིགས་ཀྱི་དབང་།། 
མདོ་སྡེ་གསང་དབང་རྒྱལ་པོ་སྟེ།། 
ཐེག་པ་ཆེན་པོ་མངོན་བསྡུས་པ།། 
ཞི་བས་བྱང་ཆུབ་འགྲུབ་འགྱུར་ཏེ།། 
ཐམས་ཅད་ཡང་དག་བསྡུས་པ་མིན།། 
གཏུམ་པོ་ཐམས་ཅད་རབ་འཇོམས་པ།། 
རང་རིགས་རྟག་ཏུ་བཤད་དུ་གསོལ།། 
རྡོ་རྗེ་འཆང་བ་རྒྱལ་པོ་སྟེ།། 
ཀུན་དུ་མི་གསུང་བཞུགས་པར་གྱུར།། 
མི་གསུང་གསང་བ་མ་གསུངས་ཏེ།། 
ཞི་བའི་བདེ་བ་ལ་བཞུགས་གྱུར།། 
གསང་བ་དེ་བཞིན་གཤེགས་པ་མཆོག།
སེམས་དཔའ་ཆེན་པོ་སྙོམས་པར་ཞུགས།། 
རྟོག་ཅིང་གཟིགས་པར་མི་མཛད་དེ།། 
གསང་བའི་རྣལ་འབྱོར་བཞུགས་པར་གྱུར།། 
སངས་རྒྱས་ཐམས་ཅད་འདུས་ནས་ནི།། 
ཆོས་ཀྱི་དབྱིངས་ནི་བརྟན་པར་མཛད།། 
སངས་རྒྱས་གཅིག་བཞིན་ཡང་དག་འགྱུར།། 
དོན་ཡོད་གྲུབ་པ་བླ་ན་མེད།། 
སངས་རྒྱས་ཐམས་ཅད་རྣལ་འབྱོར་ཆེ།། 
གསང་བ་ཀུན་ལས་ཡང་དག་བྱུང་།། 
རྡོ་རྗེའི་སྦྱོར་བའི་ཏིང་འཛིན་གྱིས།། 
རྡོ་རྗེ་ཅན་ལ་བསྐུལ་བ་གསུངས།། 
ཨོྃ་བཛྲ་ས་ཏྭ་ཨུཏ་ཏིཥྛ།
རྡོ་རྗེ་བསྐུལ་བ་གསུངས་པ་ན།། 
ཆོས་དབྱིངས་སངས་རྒྱས་གཅིག་པུ་ཉིད།། 
གསང་བའི་རྣལ་འབྱོར་ཏིང་འཛིན་གྱིས།། 
རྡོ་རྗེ་སེམས་དཔའ་བཞེངས་པར་གྱུར།། 
ཐུབ་པས་མགོན་རྣམས་ལ་བཏུད་ནས།། 
ཚིག་ནི་འདི་སྐད་གསུངས་པར་གྱུར།། 
རྣམ་པ་ཀུན་དུ་ཅི་ཞིག་བགྱི།། 
བདག་ལ་སངས་རྒྱས་ཀུན་གྱིས་གསུངས།། 
ཕྱག་ན་རྡོ་རྗེ་བརྟན་པ་ལ།། 
དེ་ནས་སངས་རྒྱས་ཀུན་གྱིས་གསུངས།། 
གསང་བ་རྡོ་རྗེ་རིགས་ཞེས་པ།། 
རིགས་ཀྱི་དཀྱིལ་འཁོར་བཤད་དུ་གསོལ།། 
སངས་རྒྱས་ཀུན་གྱི་གསུང་ཐོས་ནས།། 
རྡོ་རྗེ་དབང་པོའི་གནས་སྣང་བྱེད།། 
རབ་ཏུ་བཏུད་ནས་ཚིག་གསུངས་པ།། 
མགོན་པོ་རྣལ་འབྱོར་གཟིགས་སུ་གསོལ།། 
བདག་གི་སྣོད་དང་ལྡན་པའི་མཆོག།
འདི་ནི་སེམས་ཅན་འགའ་ཡང་མེད།། 
གང་ཕྱིར་མུ་སྟེགས་ལ་ཆགས་ཤིང་།། 
སྐྱེ་དགུ་ལྟ་བའི་དྲི་མས་ཁྱབ།། 
སེམས་ཅན་འདི་དག་གདུལ་བྱ་མིན།། 
སངས་རྒྱས་ཆོས་ཀྱི་སྣོད་མ་ཡིན།། 
ལོག་པའི་ལམ་དུ་ཡང་དག་ཞུགས།། 
མུན་པ་སྟུག་པོ་ལ་གཞོལ་བ།། 
ལ་ལ་ལྷ་མི་ལྟ་ལ་ཆགས།། 
ཁ་ཅིག་བརྟུལ་ཞུགས་ལྟ་བའི་གནས།། 
ཁ་ཅིག་དཀའ་ཐུབ་གདུངས་པས་འཁྲུལ།། 
ཉོན་མོངས་པས་ནི་འཁྲུག་པའི་སེམས།། 
འདོད་པའི་ཡོན་ཏན་ལྔ་ལ་ཆགས།། 
སྐྱོ་བར་ཡང་ནི་མི་འགྱུར་ཏེ།། 
རྡོ་རྗེ་རིགས་ཀྱི་གསང་འདི་ལ།། 
ནམ་ཡང་སྦྱོར་བར་མི་འགྱུར་རོ།། 
དེ་དག་འདོད་ཆགས་ཆེ་ལ་ཆགས།། 
འདོད་པའི་ཆགས་པ་དག་ལས་རྒྱལ།། 
སངས་རྒྱས་བྱང་ཆུབ་ཆགས་བྲལ་བ།། 
གསང་བ་འདི་ལ་སྦྱོར་མི་འགྱུར།། 
ལྟ་བའི་ཆགས་པས་རྒྱལ་བར་འགྱུར།། 
འདོད་པའི་ཆགས་པས་ལྟ་བ་ཅན།། 
སྲིད་པའི་ཞགས་པས་ཤིན་ཏུ་ཆགས།། 
སངས་རྒྱས་བསྟན་པ་ལ་ཆགས་བྲལ།། 
ང་རྒྱལ་ལྷག་པའི་ང་རྒྱལ་བཅིང་།། 
གདུག་ཅིང་དྲག་ལ་ཤིན་ཏུ་ཁྲོ།། 
སྙིང་རྗེ་མེད་ཅིང་བརྩེ་མེད་འགྱུར།། 
དེ་ལ་གསང་བ་རུང་མ་ཡིན།། 
རྨོངས་པ་ཀུན་མཁྱེན་ཡིན་སྙམ་པ།། 
ཡེ་ཤེས་ཆེན་པོ་ལ་མཁས་པ།། 
གསང་བ་འདི་ནི་རུང་མ་ཡིན།། 
འདྲེན་པ་ཇི་ལྟར་བཤད་པར་བགྱི།། 
གནོད་སྦྱིན་དང་ནི་སྲིན་པོ་ཉིད།། 
ཤ་ཟ་འབྱུང་པོ་གསང་བ་པ།། 
ལྷ་ལ་སོགས་པ་གདུག་ཆེན་པོ།། 
བསྟན་པ་ལ་ནི་འཇུག་མི་འགྱུར།། 
ང་ནི་སངས་རྒྱས་རབ་ཏུ་ཞི།། 
བྱང་ཆུབ་སེམས་ནི་དགའ་ཆེན་པོ།། 
སེམས་ཅན་འདི་དག་ཤིན་ཏུ་གདུག།
བདག་གི་ཚིག་ནི་འགྲུབ་མི་འགྱུར།། 
ང་ནི་རྒྱལ་ཆེན་ཐེག་ཆེན་ལ།། 
ནམ་མཁའི་དབྱིངས་བཞིན་རབ་ཏུ་ཡངས།། 
ཀྱེ་མ་སེམས་ཅན་འདི་དག་དམན།། 
བདག་གི་ཚིག་ནི་འགྲུབ་མི་འགྱུར།། 
ང་ནི་ཐེག་ཆེན་དག་པ་སྟེ།། 
ཉོན་མོངས་འདམ་གྱིས་གོས་པ་མེད།། 
ཀྱེ་མའོ་སེམས་ཅན་འདི་ཉོན་མོངས།། 
བདག་གི་ཚིག་འདི་འགྲུབ་མི་འགྱུར།། 
ང་ནི་ཤེས་རབ་ཡེ་ཤེས་ཆེ།། 
ཐེག་པ་ཆེ་ལ་ཤིན་ཏུ་བསྟན།། 
ཀྱེ་མ་སེམས་ཅན་ཤེས་རབ་ངན།། 
བདག་གི་ཚིག་འདི་འགྲུབ་མི་འགྱུར།། 
བསོད་ནམས་ཆེན་པོ་ཡེ་ཤེས་ཆེ།། 
ང་ནི་མཆོད་པ་ཆེན་པོའི་ཚོགས།། 
ཀྱེ་མའོ་སེམས་ཅན་བསོད་ནམས་ཆུང་།། 
བདག་གི་ཚིག་འདི་འགྲུབ་མི་འགྱུར།། 
སེམས་ཅན་འདི་དག་ཉེ་བར་འཚེ།། 
འཇིགས་པ་སྣ་ཚོགས་ཀུན་དུ་ཁྱབ།། 
རྣམ་རྟོག་གིས་བསྐྱོད་ཤེས་རབ་ངན།། 
སངས་རྒྱས་ཆོས་ཀྱི་སྣོད་མ་ཡིན།། 
སྟོང་གསུམ་གྱི་ནི་འཇིག་རྟེན་འདི།། 
བདག་པོ་ཆེན་པོ་དབང་ཕྱུག་ཀྱང་།། 
རྨོངས་པ་ཀུན་སེལ་ཉིད་གྱུར་པ།། 
སྟོབས་ཆེན་རྫུ་འཕྲུལ་ཆེན་པོ་སྟེ།། 
དེ་ལ་རྒྱལ་པོ་གྲོགས་བྱེད་ཡོད།། 
སྒྱུ་མའི་སྔགས་ནི་ཡོངས་སུ་འཛིན།། 
དེ་ནི་མི་རྒྱུད་ཅེས་བྱ་སྟེ།། 
སེམས་ཅན་རྨོངས་བྱེད་ལྷུར་ལེན་པ།། 
དེ་ནི་རྒྱལ་པོ་ལྷ་ཆེན་པོ།། 
གཙོ་བོ་རྒྱལ་པོ་ཆེན་པོ་མཚུངས།། 
དེ་ནི་དབང་ཕྱུག་ཆེ་ཞེས་བྱ།། 
གདུག་པའི་སེམས་ཅན་འཇོམས་བྱེད་པ།། 
དེ་ཡི་གཟུགས་ཅན་རྒྱལ་པོ་ཆེ།། 
སྐྱེད་བྱེད་བྱེད་པ་པོ་བདག་པོ།། 
ཚངས་པ་ཆེན་པོ་རྒྱལ་པོ་ཆེ།། 
ལྟ་བ་སྣ་ཚོགས་རབ་སྟེར་བ།། 
འདོད་པའི་ཁམས་ཀྱི་རྒྱལ་པོ་ཆེ།། 
དབང་པོ་ཞེས་བྱ་ཤ་ཅིའི་བདག།
བརྩོན་འགྲུས་དབང་ཕྱུག་ཆེན་པོའི་བུ།། 
གདོང་དྲུག་རྫུ་འཕྲུལ་ཆེན་པོ་ཅན།། 
དབུང་ཆེན་ཞེས་བྱའི་མིང་ཆེ་སྟེ།། 
གཞོན་ནུ་མི་ཕམ་འོད་ལྔ་མིང་།། 
རྒྱལ་པོ་ཆེན་པོ་འདི་ལྔ་ནི།། 
ཁམས་གསུམ་གྱི་ནི་བདག་པོར་བཤད།། 
རྒྱལ་པོ་ལྔ་ནི་གཟི་བརྗིད་ཆེ།། 
ལུས་གསུམ་གྱི་ནི་ངོ་མཚར་ཆེ།། 
སྐུལ་བྱེད་དབང་ཕྱུག་ཆེན་པོ་ནི།། 
ཚངས་པ་ཁྱབ་འཇུག་དབང་ཕྱུག་ཆེ།། 
དེ་ཡི་ལུས་ཅན་རྒྱལ་པོ་ཆེ།། 
དབང་ཕྱུག་ཆེན་པོ་ཞེས་གྲགས་པ།། 
སེམས་ཅན་གདུག་པ་ཤིན་ཏུ་དྲག།
སྔགས་བཅས་འཁོར་དང་བཅས་པ་ཡི།། 
རྒྱལ་པོ་ལྔ་པོ་དེ་དག་ནི།། 
སེམས་ཅན་དག་ནི་རྣམ་རྨོངས་བྱེད།། 
ལྟ་བ་ཆེན་པོ་འཛིན་བྱེད་ཅིང་།། 
བདུད་ཀྱི་དབང་དུ་གྱུར་པ་སྟེ།། 
ཉོན་མོངས་ཆེན་པོས་རབ་ཉོན་མོངས།། 
གཞན་ཡང་ཀུན་ནས་ཉོན་མོངས་བྱེད།། 
སེམས་ཅན་དག་ནི་འཇོམས་བྱེད་ཅིང་།། 
བདག་གི་ཚིག་འདི་འགྲུབ་མི་འགྱུར།། 
དབང་ཕྱུག་ཆེན་པོ་བདག་ཉིད་ཆེ།། 
བདག་ཉིད་དམ་པའི་ཡིད་ཆེན་པོ།། 
དེ་ལྟ་བུ་ཡི་རྣམ་རྟོག་གིས།། 
སེམས་ཅན་རྣམ་པར་རྨོངས་པར་བྱེད།། 
ཚངས་པ་འབྱིན་བྱེད་སྐྱེ་དགུའི་བདག།
བྱེད་པ་རང་བདག་བྱེད་པ་པོ།། 
ལྟ་བ་ཆེན་པོ་དེ་ལྟ་བུས།། 
སེམས་ཅན་དག་ནི་རྣམ་རྨོངས་བྱེད།། 
ཁྱབ་འཇུག་ཀུན་སོང་ཁྱབ་བྱེད་པ།། 
ཁྱབ་འཇུག་རང་བཞིན་གྲོང་ཁྱེར་ཀུན།། 
དེ་ལྟར་ཡང་དག་མི་འཛིན་པ།། 
ལྟ་བའི་འཆིང་བ་རབ་སྟེར་བྱེད།། 
རྒྱ་ཆེར་རྒྱལ་པོ་འདི་རྣམས་ནི།། 
ལྟ་བར་སྨྲ་ལ་ངེས་པར་སྟོན།། 
རྨོངས་པ་མཁས་པ་ཡིན་སེམས་ཤིང་།། 
སེམས་ཅན་འཆིང་བར་བྱེད་པ་ཡིན།། 
སེམས་ཅན་དེ་རྣམས་གཞན་གྱིས་བསྐུལ།། 
ལྟ་བར་སྨྲ་བ་ངེས་པར་སྟེན།། 
ཁྱབ་འཇུག་ཚངས་པ་ལ་སོགས་པ།། 
དབང་ཕྱུག་ཆེན་པོ་ཕྱག་བྱེད་དེ།། 
སངས་རྒྱས་ཡེ་ཤེས་རྣམ་ཀུན་དུ།། 
བདག་གི་ཚིག་འདི་འགྲུབ་མི་བྱེད།། 
སེམས་ཅན་འདི་རྣམས་རྨོངས་པར་གྱུར།། 
དེ་ལ་གསང་བ་རུང་མ་ཡིན།། 
དེ་ལྟ་བུ་ཡི་རྣམ་པ་ཡིས།། 
རྡོ་རྗེ་སེམས་དཔའ་དགའ་ཆེན་པོ།། 
སངས་རྒྱས་ཀུན་གྱིས་མཁྱེན་ནས་ནི།། 
རྣལ་འབྱོར་པ་ནི་མི་གསུང་བཞུགས།། 
མགོན་པོ་ཆེན་པོ་སངས་རྒྱས་ཀུན།། 
ཐུབ་པ་ཉི་མ་མ་ལུས་པས།། 
གསུང་གཅིག་གིས་ནི་གསང་བ་ཆེ།། 
རྡོ་རྗེ་ཡི་ནི་ཚིག་གསུངས་པ།། 
ཀྱེ་མའོ་སེམས་ཅན་འདི་གདུལ་དཀའ།། 
གདུག་ཅིང་དྲག་ལ་ཤིན་ཏུ་གཏུམ།། 
སངས་རྒྱས་ཀུན་གྱིས་མི་འདུལ་བ།། 
དེ་ཕྱིར་བདག་ཅག་གསོལ་བ་འདེབས།། 
མགོན་ཁྱོད་ཤེས་རབ་ཆེན་པོ་སྟེ།། 
ཁྱོད་ནི་ཐབས་ཆེན་བརྗོད་པར་བྱ།། 
བྱང་ཆུབ་སེམས་ནི་ཐབས་ཆེན་པོ།། 
ཉོན་མོངས་ཐམས་ཅད་ངེས་པར་འཇོམས།། 
གདུག་པ་ཐམས་ཅད་རབ་གདུལ་བ།། 
མགོན་པོ་ཁྱོད་ལ་གསོལ་བ་འདེབས།། 
གདུག་པ་འདུལ་བྱེད་རྣམ་འཕྲུལ་པ།། 
ཐབས་ཆེན་པོ་ནི་རབ་ཏུ་གསུངས།། 
སངས་རྒྱས་ཀུན་གྱིས་སེམས་ཅན་འདི།། 
འདུལ་བར་མི་འགྱུར་སྣོད་མིན་ལ།། 
ཐབས་ཆེན་ཁྲོ་བ་ཆེན་པོ་ནི།། 
ཐུབ་པ་ཆེན་པོས་བསྟན་དུ་གསོལ།། 
སངས་རྒྱས་ཀུན་གྱི་ཚིག་གསན་ནས།། 
ཕྱག་ན་རྡོ་རྗེ་རྫུ་འཕྲུལ་ཆེ།། 
ཚིག་དག་གིས་ནི་ཞུས་གྱུར་པ།། 
སངས་རྒྱས་ཀུན་ལ་འདི་སྐད་གསུངས།། 
ཨེ་མའོ་གསང་བ་འཁོར་ལོ་ཆེ།། 
ཐབས་ཆེན་བདག་ཉིད་ཆེན་པོ་སྟེ།། 
ཆོས་ཀྱི་དབྱིངས་ནི་བསྟན་པའི་དངོས།། 
ཐབས་ཀྱི་འཁོར་ལོ་རབ་སྟོན་པ།། 
ཇི་སྐད་དུ་ནི་བཀའ་སྩལ་པ།། 
དེ་བཞིན་དུ་ནི་བདག་གིས་བགྱི།། 
སེམས་ཅན་ཀུན་ལ་ཕན་བྱའི་ཕྱིར།། 
དྲག་པོ་ཉིད་ནི་བསྟན་པར་བྱ།། 
དེ་སྐད་གསུངས་ནས་སེམས་དཔའ་ཆེ།། 
བྱང་ཆུབ་སེམས་དཔའ་བདག་ཉིད་ཆེ།། 
མི་གསུང་བཞུགས་ནས་རྣལ་འབྱོར་གྱིས།། 
དྲག་པོ་ཉིད་ལ་སྙོམས་པར་ཞུགས།། 
དྲག་པོའི་དཀྱིལ་འཁོར་རྡོ་རྗེ་མཆོག།
ཅེས་བྱའི་ཏིང་འཛིན་དེ་ལྟ་བུ།། 
དྲག་པོ་ཆེན་པོ་སྙོམས་པར་ཞུགས།། 
དེ་བཞིན་ཐུགས་ཀ་ནས་བྱུང་བ།། 
དྲག་པོ་འཇིགས་རུང་ཡི་གེ་ཧཱུྃ།། 
ཁྲོ་བོ་ཆེན་པོ་བརྗོད་པར་འགྱུར།། 
རྡོ་རྗེ་ཧཱུྃ་མཛད་ཁྲོ་རྒྱལ་པོ།། 
མགོན་པོ་ཐུགས་ཀ་ནས་བྱུང་གྱུར།། 
ས་གཞི་མ་ལུས་གཡོས་གྱུར་ཅིང་།། 
ས་འདི་དག་ནི་སྒྲ་སྒྲོགས་གྱུར།། 
སྟོང་གསུམ་མ་ལུས་འདི་དག་ནི།
ཧཱུྃ་ཧཱུྃ་ཞེས་བྱ་བརྗོད་པར་གྱུར།། 
ཚད་མེད་གཞལ་དུ་མེད་པ་ཡི།། 
ཁྲོ་བོའི་རྒྱལ་པོ་བྱུང་གྱུར་པས།། 
ཕྱོགས་རྣམས་ཀུན་དུ་གདུག་ཆེན་དག།
སྐད་ཅིག་དེ་ལ་གཏུམ་པར་གྱུར།། 
སླར་ཡང་གཅིག་ཉིད་གྱུར་ནས་ནི།། 
གོང་བུར་བྱས་ནས་རབ་བསྡམས་ཏེ།། 
ཁྲོ་བོའི་རྒྱལ་པོ་སྐུ་ཆེན་པོ།། 
འཇིགས་སུ་རུང་བ་གཅིག་ཏུ་གྱུར།། 
དེ་ནི་ཁྲོ་བོའི་རྒྱལ་པོ་ཆེ།། 
སངས་རྒྱས་ཀུན་གྱི་གྲགས་ཆེན་པོ།། 
ཁྲོ་རྒྱལ་མདུན་དུ་འདུག་ནས་ནི།། 
སླར་ཡང་སྙིང་པོ་རབ་ཏུ་བརྗོད།། 
ཧཱུྃ་ཏྱ་ཧཱུྃ་ཏྱ།
འཇིགས་སུ་རུང་བའི་སྤུ་ལངས་བྱེད།། 
གནོད་སྦྱིན་ཀུན་བདག་གནོད་སྦྱིན་ཏེ།། 
རྡོ་རྗེ་གནོད་སྦྱིན་རྫུ་འཕྲུལ་ཆེ།། 
ཁྲོ་བོ་ཆེན་པོ་བརྗོད་པ་ཡིན།། 
སྟོང་གསུམ་གྱི་ནི་འཇིག་རྟེན་འདི།། 
འབར་བའི་ཕྲེང་བའི་འོད་ཀྱིས་ཁྱབ།། 
རྡོ་རྗེ་མེ་ནི་དྲག་པོ་ཆེ།། 
མ་ལུས་གསལ་ཞིང་མེ་འབར་གྱུར།། 
ཕྱི་རོལ་གྱི་ནི་གདུག་པ་ཅན།། 
མ་ལུས་དཀྱིལ་འཁོར་ལས་བྱུང་བ།། 
རྡོ་རྗེ་མེ་ནི་རབ་འབར་བས།། 
གཡོ་བ་མེད་ཅིང་ཤི་བར་གྱུར།། 
ལྷ་ཆེན་ལ་སོགས་གདུག་པ་རྣམས།། 
གང་དག་རིགས་ཀྱི་དཀྱིལ་འཁོར་རྣམས།། 
རྡོ་རྗེ་གནོད་སྦྱིན་གྱིས་གདུངས་ནས།། 
གཡོ་བ་མེད་ཅིང་འབར་བར་གྱུར།། 
དེ་ནི་རྡོ་རྗེ་གནོད་སྦྱིན་ཆེ།། 
དྲག་པོའི་གཟུགས་ཅན་རབ་འཇིགས་བྱེད།། 
ཁྲོ་གཉེར་བསྙེར་བའི་གདོང་ཅན་ཏེ།། 
དེ་བཞིན་གནག་དང་སྔོ་བར་གྱུར།། 
མཆེ་བ་གཙིགས་པའི་ཞལ་མངའ་བ།། 
དབུ་སྐྲ་གྱེན་བརྫེས་ཤིན་ཏུ་སྐྲག།
སྤྱན་དམར་སྤྱན་དང་ལྡན་པ་སྟེ།། 
དེ་བཞིན་རྡོ་རྗེ་བསྟན་པའི་ཞལ།། 
དྲག་པོ་རྡོ་རྗེ་དྲག་ཚོགས་འཛིན།། 
གཅིག་བུ་འབར་བ་རབ་ལྡན་པ།། 
ཞགས་པ་ལྕགས་ཀྱུ་རྡོ་རྗེ་བདག།
སངས་རྒྱས་ཐམས་ཅད་འཇིགས་བྱེད་པ།། 
ས་རྣམས་མ་ལུས་གཡོ་བར་བྱེད།། 
ས་འདི་ཡང་ནི་གཡོ་བར་བྱེད།། 
གནོད་སྦྱིན་ཆེན་པོ་འབྱུང་པོ་སོགས།། 
གཡོ་བ་མེད་ཅིང་འོག་ཏུ་འགྱེལ།། 
དེ་ནི་དྲག་པོ་གནོད་སྦྱིན་ཆེ།། 
སངས་རྒྱས་ཐམས་ཅད་འཇིགས་པར་བྱེད།། 
དེ་ཡི་སྤྱན་སྔར་འདུག་ནས་ནི།། 
ཆེད་དུ་བརྗོད་པ་ཡང་དག་བརྗོད།། 
ཨེ་མའོ་བྱང་ཆུབ་ཀྱི་ནི་སེམས།། 
ཀུན་དུ་བཟང་པོ་ཀུན་དགེ་བ།། 
སེམས་ཅན་འདུལ་བའི་ཐབས་སུ་ནི།། 
བརྩེ་མེད་ཁྲོ་བོ་ཉིད་དུ་གྱུར།། 
སྔར་ནི་རྡོ་རྗེ་སེམས་དཔའ་གང་།། 
ཞི་བའི་གཟུགས་སུ་རྣམ་གནས་པ།། 
རྡོ་རྗེ་གནོད་སྦྱིན་འཛིན་གྱུར་ནས།། 
རྡོ་རྗེ་དྲག་པོ་ཞེས་བྱར་གྲགས།། 
དེ་ནི་དྲག་པོ་རྡོ་རྗེ་འཛིན།། 
འཇིགས་རུང་བ་སྤུ་ལངས་པར་བྱེད།། 
ཡི་གེ་ཧཱུྃ་བཞིའི་ཕྱག་རྒྱ་ཡི།། 
སྙིང་པོ་གཏུམ་པོ་ཉིད་ཀྱང་གསུངས།། 
ཨོྃ་སུམྦྷ་ནི་སུམྦྷ་ཧཱུྃ།
གྲྀཧྞ་གྲྀཧྞ་ཧཱུྃ།
གྲྀཧྞཱ་པ་ཡ།
གྲྀཧྞཱ་པ་ཡ་ཧཱུྃ།
ཨཱ་ན་ཡ་ཧོ་བྷ་ག་བཱ་ན་བཛྲ་ཧཱུྃ་ཕཊ།
ཤིན་ཏུ་གཏུམ་ཞིང་ཆེར་གྲགས་པ།། 
དེ་བཞིན་ཐུགས་ཀ་ནས་བྱུང་སྟེ།། 
ཞལ་བཞི་དང་ནི་ཕྱག་བརྒྱད་པ།། 
བསྐལ་པ་ཡི་ནི་མེ་ལྟར་དྲག།
རྡོ་རྗེ་དུས་ཀྱི་མེ་ལྟར་བྱུང་།། 
ཉོན་མོངས་ཕྱོགས་ནི་རབ་སེལ་བྱེད།། 
སྨིན་མ་བསྐྱོད་པས་གཙིགས་པའི་ཞལ།། 
དེ་བཞིན་རྣམ་པར་འཇིགས་པའི་གདོང་།། 
འཇིག་རྟེན་གསུམ་སྲེག་དམ་ཚིག་སྟེ།། 
རྡོ་རྗེ་ཅན་ཀུན་སྲེག་པར་བྱེད།། 
འབར་ཕྲེང་ཀུན་དུ་འཁྲིགས་པའི་སྒྲ།། 
རྡོ་རྗེ་བསྐལ་བའི་མེ་ལྟར་འབར།། 
རྡོ་རྗེ་ཧཱུྃ་མཛད་ཕྱག་རྒྱ་ནི།། 
ཕྱག་གཉིས་ཀྱིས་ནི་ཡོངས་སུ་གཟུང་།། 
རྡོ་རྗེ་བསྡམས་པ་འཛིན་རྒྱལ་པོ།། 
ལྕགས་ཀྱུ་དང་ནི་ཞགས་པས་བརྒྱན།། 
རྡོ་རྗེ་ཡི་ནི་ལུ་གུ་རྒྱུད།། 
ཕྱག་གཉིས་ན་བསྡམས་འཇིགས་རུང་ཞལ།། 
སངས་རྒྱས་ཐམས་ཅད་བསྡིགས་བྱེད་པ།། 
རྡོ་རྗེ་གཏུམ་པོ་ཡང་དག་བྱུང་།། 
དྲག་པོ་བཀའ་ནི་ནོད་པར་བྱེད།། 
མྱུར་བ་རུ་ནི་བཀའ་སྩོལ་ཅིག།
མིན་ན་སངས་རྒྱས་ཁྱེད་རྣམས་ཀུན།། 
ཐེ་ཚོམ་མེད་པར་བཟའ་བར་བྱ།། 
དེ་ནས་སངས་རྒྱས་ཀུན་གྱིས་གསུངས།། 
ཊཀ་ཀི་ཛཿ་ཧཱུྃ་ཤིན་ཏུ་དྲག།
རིགས་དང་བཅས་པར་ལྷ་ཆེན་པོ།། 
སྟོབས་ཆེན་པོ་ཡིས་དགུག་པར་གྱིས།། 
དེ་ནས་རིག་པའི་མཆོག་རྒྱལ་པོ།། 
བསྙེམས་པའི་ཚུལ་གྱིས་བཞད་བྱེད་ཅིང་།། 
ཁྲོ་བོ་དྲག་པོ་རྔ་སྒྲ་སྒྲོགས།། 
རྡོ་རྗེ་ཞགས་པ་བསྐུལ་བར་བྱ།། 
རྡོ་རྗེ་ཞགས་པ་དྲག་པོ་ཆེ།། 
དཔུང་བཅས་གྲོགས་དང་བཅས་པ་དང་།། 
དེ་བཞིན་རིགས་དང་དཀྱིལ་འཁོར་བཅས།། 
སོང་ལ་དབང་ཕྱུག་ཆེན་པོ་ཁུག།
བཛྲ་པཱ་ཛ་ཧཱུྃ།
དབང་ལྡན་རྒྱལ་པོ་ཆེན་པོ་ནི།། 
སྣ་ཚོགས་རང་གི་འཁོར་ན་གནས།། 
འཇིགས་བྱེད་མ་དང་ལྷན་ཅིག་ཏུ།། 
འདོད་པ་ཅན་ནི་མཆོག་ཏུ་རོལ།། 
རྡོ་རྗེ་ཞགས་པ་དེར་སོང་སྟེ།། 
ཁྲོ་བོའི་སྒྲ་ཡིས་བསྡིགས་པར་གྱུར།། 
དབང་ལྡན་རྒྱལ་པོ་ལ་སྨྲས་པ།། 
ཁྱོད་ལ་སྟོན་པ་སྤྱན་འདྲེན་མཛད།། 
སྐྲག་ཅིང་ཁྲོས་ནས་ལྷ་ཆེན་པོས།། 
འཇིགས་པ་ཡི་ནི་ཚིག་བརྗོད་པ།། 
ང་ནི་འཇིག་རྟེན་གསུམ་རྒྱལ་པོ།། 
ང་ལས་སྟོན་པ་གཞན་ཡོད་དམ།། 
རྡོ་རྗེ་ཞགས་པ་ཁྲོ་བོ་ཆེས།། 
ཚིག་ནི་ལན་གསུམ་བརྗོད་པར་གྱུར།། 
རྡོ་རྗེ་ཁྲོ་བོ་རྒྱལ་པོ་ཆེ།། 
ཁྱོད་ལ་ཤིན་ཏུ་སྤྱན་འདྲེན་མཛད།། 
ལྷ་ཆེན་དབང་ཕྱུག་ཆེན་པོ་ཡིས།། 
སླར་ཡང་ལན་གསུམ་སྨྲས་པ་ནི།། 
ང་ནི་ཁོ་ན་རྒྱལ་པོ་རང་།། 
ང་ལ་སྤྱན་འདྲེན་གང་ཞིག་ཡོད།། 
དེ་ནས་ཞགས་པས་བཀའ་བཞིན་བྱེད།། 
ཁྲོ་བོ་དྲག་པོ་རབ་འཇིགས་པས།། 
ཡན་ལག་ཐམས་ཅད་བཅིངས་ནས་ནི།། 
དབང་ཕྱུག་ཆེན་པོ་བཀུག་པར་གྱུར།། 
འཇིགས་ཤིང་སྐྲག་ནས་ལྷ་ཆེན་པོ།། 
ཤིན་ཏུ་སྨྲེ་སྔགས་འདོན་ཅིང་ངུ།། 
སྐྱབས་ནི་གང་ཡང་ཡོད་མ་ཡིན།། 
འཇིགས་པ་ཆེན་པོ་ཀུན་དུ་བྱུང་།། 
སྟོབས་དང་དེ་བཞིན་ང་རྒྱལ་གྱིས།། 
སྟོབས་དང་ཤུགས་ནི་བསྟན་ནས་སུ།། 
ཞགས་པ་བཅད་ནས་བྲོས་པར་གྱུར།། 
རང་གི་གནས་སུ་སོང་གྱུར་ནས།། 
འཇིག་རྟེན་གསུམ་གྱི་ལྷ་རྣམས་བོས།། 
ལྷ་དང་ལྷ་མིན་དྲི་ཟར་བཅས།། 
སྐད་ཅིག་གིས་ནི་འདུས་གྱུར་ནས།། 
འཁོར་རྣམས་དག་ནི་ངུ་བར་གྱུར།། 
ཇི་ལྟར་སྔོན་གྱིས་མ་བྱས་པའི།། 
དེ་ལྟ་བུ་ནི་ཡང་དག་མཐོང་།། 
སེམས་ཅན་རབ་དྲག་འདི་སུ་ཞིག།
རྡོ་རྗེ་ཞགས་པའི་མདུན་སོང་སྟེ།། 
རྡོ་རྗེ་རིག་པ་མཆོག་ལ་ཞུས།། 
དབང་ཕྱུག་ཆེན་པོས་བདག་བཅད་དེ།། 
དྲག་པོ་ཚངས་པ་རབ་ཏུ་བྲོས།། 
རྡོ་རྗེ་རིག་པ་མཆོག་རྒྱལ་པོ།། 
ཁྲོ་བོ་གཏུམ་པོ་ཤིན་ཏུ་དྲག།
དེ་ལྟ་བུ་ཡི་ཚིག་གསན་ནས།། 
ཐམས་ཅད་དུ་ནི་འབར་བར་གྱུར།། 
ཁྲོ་བོ་རྡོ་རྗེ་ལུ་གུ་རྒྱུད།། 
དྲག་པོ་ཡིས་ནི་བཀའ་བསྒོ་བ།། 
མྱུར་དུ་སོང་ལ་ལྷ་ཆེན་པོ།། 
རིགས་ཆེན་པོ་དང་བཅས་པ་ཁུག།
ཁྲོ་བོའི་རྒྱལ་པོ་ལུ་གུ་རྒྱུད།། 
གསན་ན་དབང་ཕྱུག་ཆེ་གནས་སོང་།། 
ཡན་ལག་ཐམས་ཅད་བཅིངས་ནས་སུ།། 
ལྷ་མོ་དང་བཅས་ཀུན་དུ་བཀུག།
སྐད་ཅིག་འཇིགས་པས་ངུ་བྱེད་ཅིང་།། 
ལྷ་རྣམས་ཐམས་ཅད་ཤིན་ཏུ་འཇིགས།། 
འཇིགས་པའི་སྡུག་བསྔལ་སྨྲེ་སྔགས་འདོན།། 
དེ་རིང་འདྲེན་པ་ལྷ་ཆེན་མིན།། 
སྟོབས་དང་ཤུགས་ནི་ཐམས་ཅད་ཀྱིས།། 
རྡོ་རྗེ་ཀུན་དང་འཐབ་པར་གྱུར།། 
མཐུ་དང་སྟོབས་དང་ཤུགས་ཀྱིས་ནི།། 
བཅག་ནས་ཐམས་ཅད་བྲོས་པར་གྱུར།། 
ལྷ་ཆེན་ལ་སོགས་ཐམས་ཅད་ནི།། 
ཕྱོགས་རྣམས་ཀུན་དུ་བྲོས་པར་གྱུར།། 
མུན་པ་ཡིས་ནི་ཀུན་དུ་འཁྲུག།
ཕྱོགས་རྣམས་ཀུན་དུ་འཇིགས་པར་གྱུར།། 
ཁྲོ་བོ་ལུ་གུ་རྒྱུད་འོངས་ནས།། 
རྣམ་པ་ཀུན་དུ་སྨྲ་བར་བྱེད།། 
མ་ལུས་ཕྱོགས་རྣམས་ཐམས་ཅད་དུ།། 
བདག་ཅག་གནས་ནི་བྲོས་པར་གྱུར།། 
ཁྲོ་བོ་རྡོ་རྗེ་རིག་པ་མཆོག།
སླར་ཡང་ཤིན་ཏུ་ཁྲོས་པར་གྱུར།། 
འབར་བའི་ཕྲེང་བས་རབ་འབར་ཞིང་།། 
རྡོ་རྗེ་དྲག་པོ་ཉིད་དུ་གྱུར།། 
དྲག་པོ་ཧ་ཧ་ཞེས་བཞད་དགོད།། 
རང་གི་ཡན་ལག་ཟ་བར་བྱེད།། 
རང་གི་མགོ་ལ་རྡེག་བྱེད་ཅིང་།། 
རྡོ་རྗེ་གསོར་བ་བསྐོར་བར་འབར།། 
དེ་ལྟ་བུ་ཡི་ཁྱད་པར་དང་།། 
བཅས་པས་ཁྲོ་བོ་ཡང་དག་བྱུང་།། 
སླར་ཡང་རང་གི་བདག་ཉིད་དྲན།། 
ཁྲོ་བོའི་རྒྱལ་པོ་བརྗོད་པར་གྱུར།། 
ཨོྃ་སུམྦྷ་ནི་སུམྦྷ་ཧཱུྃ།
གྲྀཧྞ་གྲྀཧྞ་ཧཱུྃ།
གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ།
ཨཱ་ན་ཡ་ཧོ་བྷ་ག་བཱན་བཛྲ་ཧཱུྃ་ཕཊ།
ཁྲོ་བོའི་རྒྱལ་པོ་བཅས་ནས་ནི།། 
ཡི་གེ་ཛཿ་ནི་ཡོངས་སུ་བརྗོད།། 
རྡོ་རྗེ་ལྕགས་ཀྱུར་རབ་ཏུ་བསྔགས།། 
སྟོབས་དང་ལྡན་པ་ཁྲུག་ལ་ཤོག།
ཨོྃ་བཛྲ་ཛྭ་ལ་ཨག་ནི་ས་ཏྲི་ཥ་ཨཾ་ཀུ་ཤ་ཛཿ་ཛཿ།
རྡོ་རྗེ་འབར་བ་ལྕགས་ཀྱུ་ནི།། 
སོང་ནས་ཕྱོགས་ཀུན་བདག་ཉིད་ཆེ།། 
སྐད་ཅིག་གིས་ནི་སྟོབས་ཆེན་རྣམས།། 
ལྷ་རྣམས་ཐམས་ཅད་བཀུག་པར་གྱུར།། 
རྒྱལ་བོ་དབང་ཕྱུག་ལྔ་དང་ནི།། 
ལྷ་རྣམས་ཐམས་ཅད་གྲངས་མེད་པར།། 
རིགས་བཅས་དཔུང་དང་བཅས་པ་ཉིད།། 
གཅིག་ཉིད་དུ་ནི་བསྡུས་པར་གྱུར།། 
རྡོ་རྗེ་ལྕགས་སྒྲོག་རབ་ཏུ་མངགས།། 
ཆིངས་ཤིག་སྟོབས་ཆེན་དང་ལྡན་པ།། 
ཚོགས་དང་བཅས་པའི་ལྷ་རྣམས་ཀུན།། 
བཅིང་བ་ལྔ་ཡིས་བཅིངས་པར་གྱུར།། 
ནང་གི་འཁོར་དང་བཅས་པའི་ཚོགས།། 
ལྷ་ཚོགས་གནོད་སྦྱིན་སྲིན་པོ་དང་།། 
ལྷ་མིན་རླུང་དང་འབྱུང་པོའི་ཚོགས།། 
གཞན་ཡང་གདུག་པའི་ཚོགས་རྣམས་ནི།། 
ཐམས་ཅད་བཅིངས་པར་གྱུར་ནས་ནི།། 
རྡོ་རྗེ་ཞགས་པ་རབ་ཏུ་མངགས།། 
རྡོ་རྗེ་ལྕགས་ཀྱུ་དང་བཅས་པར།། 
སོང་ལ་དཀྱིལ་འཁོར་དག་ཁུག་ཅིག།
རྡོ་རྗེ་ཞགས་པས་མངོན་ཆགས་པས།། 
ཡན་ལག་ཀུན་ལས་ཡོངས་སུ་སྤྲོ།། 
རྡོ་རྗེའི་རང་བཞིན་ཞགས་པ་སྟེ།། 
བརྟན་བར་གྱུར་པར་ཐེ་ཚོམ་མེད།། 
བྱེ་བདག་ནི་གྲངས་མེད་བཅུ།། 
རྡོ་རྗེ་ལྕགས་ཀྱུ་རབ་ཏུ་བྱུང་།། 
ལྷ་ལ་སོགས་པའི་རེ་རེ་ཞིང་།། 
སྤྱི་བོ་ནས་འགུགས་ཡང་དག་སྦྱོར།། 
ལྷ་ཆེན་དབང་ཕྱུག་ཆེན་པོ་ཡི།། 
སྤྱི་བོའི་གཙུག་ཏུ་བཏབ་ནས་ནི།། 
རྡོ་རྗེ་ལྕགས་ཀྱུ་རྒྱལ་པོ་ཡིས།། 
དབང་ཕྱུག་ཆེན་པོ་འགུགས་པར་བྱེད།། 
ལྷ་སོགས་འཁོར་དང་བཅས་པ་ཀུན།། 
ཕན་ཚུན་དུ་ནི་ངུ་བར་བྱེད།། 
ཤུགས་རིངས་ཀུན་དུ་ཕྱུང་ནས་ནི།། 
ཕན་ཚུན་དུ་ནི་སྨྲ་བར་བྱེད།། 
ཀྱེ་མའོ་སྡུག་བསྔལ་ཀྱེ་མའོ་ཤི།། 
ཚོགས་ནི་གང་དུ་ཁྱེར་བར་གྱུར།། 
རྡོ་རྗེ་འབར་བ་ཆེན་པོ་དེས།། 
སྐད་ཅིག་དེ་ལ་བསྲེགས་གྱུར་ནས།། 
རི་རབ་རི་ཡི་རྩེ་མོ་རུ།། 
ལྷ་ལ་སོགས་པ་ཐམས་ཅད་བཀུག།
གནས་དེ་རུ་ནི་ཐམས་ཅད་དག།
ཡོངས་སུ་བསྐོར་ནས་ཀུན་དུ་གནས།། 
རྡོ་རྗེ་ཁ་ཁྱེར་ཕྱི་རོལ་དུ།། 
ལྷ་རྣམས་དེ་དག་ཐམས་ཅད་གནས།། 
རྡོ་རྗེ་ར་བའི་ཕྱི་རོལ་དུ།། 
ལྷ་ལ་སོགས་པ་ཐམས་ཅད་བཀུག།
ཕྱི་རོལ་རྡོ་རྗེ་ར་བ་ནི།། 
ལྕགས་བསྲེགས་རང་བཞིན་རྡོ་རྗེ་མཚུངས།། 
རྡོ་རྗེ་ཅན་གྱི་རྡོར་འབར་མས།། 
ནང་ནས་ཤིན་ཏུ་གདུངས་པར་གྱུར།། 
ལྷ་ཚོགས་སེམས་ཅན་དེ་དག་ཀྱང་།། 
འཇིགས་སུ་རུང་བའི་འོ་དོད་འབོད།། 
སྟོང་གསུམ་འདི་དག་ཐམས་ཅད་ཀྱང་།། 
ཧཱུྃ་ཧཱུྃ་སྒྲ་ནི་ཡོངས་སུ་བརྗོད།། 
འོ་དོད་བོས་ནས་སྨྲ་བར་བྱེད།། 
ངན་སོང་དག་ནི་ཅི་ཞིག་བྱེད།། 
སྔོན་མ་མཐོང་བ་འདི་ཅི་ཞིག།
འདིར་ནི་རྡོ་རྗེ་འཛིན་པར་འགྱུར།། 
རྡོ་རྗེ་འཛིན་པས་རྒྱལ་པོ་དེ།། 
སླར་ཡང་ཐུགས་རྗེ་ཀུན་དུ་སྐྱེས།། 
ཐམས་ཅད་བཅིངས་པ་ལས་བཀྲོལ་ཏེ།། 
རྡོ་རྗེ་མེ་ཡི་ཉེ་བར་མཛེས།། 
རྡོ་རྗེ་གནོད་སྦྱིན་དྲག་པོ་ཆེ།། 
རང་གི་དཀྱིལ་འཁོར་ནས་ཕྱུང་སྟེ།། 
ལྷ་ལ་སོགས་པ་ཀུན་བོས་ཏེ།། 
ང་ཡི་ཚིག་འདི་རབ་ཏུ་ཉོན།། 
དེ་ནས་ལྷ་རྒྱལ་ལ་སོགས་པ།། 
ཁྱོད་ནི་སུ་ཡིན་སྨྲ་བར་བྱེད།། 
ངེད་ཀྱིས་ཁྱོད་ནི་སྔར་མ་མཐོང་།། 
གནས་མཆོག་འདི་ཡང་སྔར་མ་མཐོང་།། 
རྡོ་རྗེ་གནོད་སྦྱིན་དྲག་པོ་ཆེ།། 
ཧ་ཧ་ཞེས་དགོད་བཞད་པ་ཡིས།། 
སྨྲས་པ་རྡོ་རྗེ་གནོད་སྦྱིན་ང་།། 
ཐམས་ཅད་ཟ་བྱེད་བཟོད་དཀའ་བ།། 
དེ་ནས་ལྷ་ཆེན་གྱིས་སྨྲས་པ།། 
རྡོ་རྗེ་གནོད་སྦྱིན་ངས་མི་ཤེས།། 
ང་ཡིས་ཁྱོད་ནི་སྔར་མ་མཐོང་།། 
བདག་ཉིད་ཁོ་ན་རང་བྱུང་བ།། 
རྡོ་རྗེ་དྲག་པོས་རབ་སྨྲས་པ།། 
ང་ཡི་བཀའ་ལ་མྱུར་གནས་ཀྱིས།། 
མིན་ན་རྡོ་རྗེ་འབར་བ་འདིས།། 
རང་གི་རིགས་ནི་སྲེག་པར་བྱེད།། 
ལྷ་ཆེན་པོ་ཡིས་ཚིག་སྨྲས་པ།། 
བསྟན་པ་ལ་ནི་ང་མི་གནས།། 
འཇིག་རྟེན་གསུམ་གྱི་དབང་ཕྱུག་ང་།། 
སུ་ཡི་བསྟན་པ་ལ་གནས་པ།། 
འཁོར་དང་བཅས་པའི་སྟོབས་གང་ཡིན།། 
དེ་རིང་ང་ཡིས་བསྟན་པར་བྱ།། 
ཁྱོད་ལ་སྟོབས་ནི་ཅི་ཡོད་པ།། 
སྟོབས་ཆེན་ལྡན་པས་བསྟན་པར་གྱིས།། 
དབང་ཕྱུག་ཆེན་པོ་རྒྱལ་པོ་ཆེ།། 
འབྱུང་པོའི་ཚོགས་བཅས་ལྷན་ཅིག་ཏུ།། 
ཚིག་དག་སྨྲས་པར་གྱུར་པ་ནི།། 
དྲག་པོ་ཉིད་ནི་བསྟན་པར་བྱ།། 
སྟོང་གསུམ་གྱི་ནི་འཇིག་རྟེན་འདི།། 
འོད་ཟེར་འབར་བའི་ཕྲེང་བས་ཁྱབ།། 
ཧ་ཧ་ཞེས་བྱ་ཤིན་ཏུ་དྲག།
དབང་ཕྱུག་ཆེན་པོས་བསྟན་པར་བྱ།། 
ཨོྃ་ཤཱུ་ལ་ཨ་ཏྲི་ཤཱུ་ལ་མ་ཧཱ་ས་ཧ་སྲ་ཤཱུ་ལ་ཨཱ་ཡུ་དྷེ།
རྩེ་གསུམ་མངག་གཞུག་རྒྱལ་པོ་ནི།། 
སྟོང་ཕྲག་གཅིག་ནི་བྱུང་བར་འགྱུར།། 
རྩེ་བཅས་ཀུན་དུ་འབར་བ་ཡིས།། 
རྡོ་རྗེ་ཅན་དང་ལྷན་ཅིག་འཐབ།། 
ན་རཱ་ཡ་ནས་སྨྲས་པ།། 
ཨོྃ་མ་ཧཱ་ས་ཧ་སྲ་ཙཀྲ་ཨཱ་ཡུ་དྷེ།
ཁྱབ་འཇུག་གིས་ནི་དེ་དག་སྨྲས།། 
འཁོར་ལོ་གཅིག་ཏུ་རྣམ་པ་སྟོང་།། 
ཐམས་ཅད་འོད་ཟེར་འབར་བས་ཁྱབ།། 
རྡོ་རྗེ་ཅན་དང་ལྷན་ཅིག་འཐབ།། 
བརྒྱ་བྱིན་གྱིས་སྨྲས་པ།། 
ཨོྃ་མ་ཧཱ་ས་ཧ་སྲ་བཛྲ་ཨཱ་ཡུ་དྷེ།
རྡོ་རྗེ་སྟོང་ནི་བྱུང་བར་གྱུར།། 
རྡོ་རྗེ་འབར་བ་ཚ་བས་ཁྱབ།། 
བརྒྱ་བྱིན་གྱིས་ནི་སྨྲས་པ་ཡིན།། 
རྡོ་རྗེ་ཅན་དང་ལྷན་ཅིག་འཐབ།། 
གཞོན་ནུས་སྨྲས་པ།
ཨོྃ་མ་ཧཱ་ས་ཧ་སྲ་ཤ་ཀྵྱཨཱ་ཡུ་དྷེ།
གཞོན་ནུས་དེ་སྐད་སྨྲས་ནས་ནི།། 
མདུང་ནི་རྩེ་གསུམ་སྟོང་བྱུང་གྱུར།། 
སྒྲ་ནི་དྲག་པོ་སྒྲོགས་བྱེད་ཅིང་།། 
རྡོ་རྗེ་ཅན་དང་ལྷན་ཅིག་འཐབ།། 
ཚངས་པས་སྨྲས་པ།
ཨོཾ་མ་ཧཱ་ས་ཧ་སྲ་དཎྜ་ཨཱ་ཡུ་དྷེ།
ཚངས་པས་དེ་སྐད་སྨྲས་ནས་ནི།། 
དབྱུག་ཏོ་སྟོང་ནི་བྱུང་གྱུར་ནས།། 
མཚོན་ཆ་དྲག་པོ་འཇིགས་བྱེད་པས།། 
རྡོ་རྗེ་ཅན་དང་ལྷན་ཅིག་འཐབ།། 
གཞན་ཡང་ལྷག་མ་མ་ལུས་པ།། 
རྣམས་ཀྱིས་ཡང་ནི་མཚོན་ཆ་དག།
རེ་རེ་སྟོང་ཕྲག་གཅིག་གྱུར་ནས།། 
རྡོ་རྗེ་ཅན་དང་ལྷན་ཅིག་འཐབ།། 
ཐ་ན་སྤྲུལ་པ་གང་ཡིན་དང་།། 
ཕྱི་རོལ་གྱི་ནི་དམ་ལྡན་པ།། 
དེ་རྣམས་ངེས་པར་སྟོང་གྱུར་ནས།། 
རྡོ་རྗེ་ཅན་དང་ལྷན་ཅིག་འཐབ།། 
མེ་ཡང་ཀུན་དུ་འབར་གྱུར་ཅིང་།། 
འཇིགས་པར་བྱེད་པའི་རླུང་ཡང་བྱུང་།། 
འབྲུག་གི་སྒྲ་དང་གློག་ཆེན་བོས།། 
ཁྱད་པར་སྲིད་གསུམ་གནས་པར་གྱུར།། 
ཧ་ལ་ཧ་ལའི་སྒྲུ་ཆེན་པོ།། 
ནམ་མཁའ་བར་སྣང་ལ་ནི་གྲག།
རྡོ་རྗེ་དྲག་པོ་ཚོགས་ཆེན་པོ།། 
ལྷ་རྣམས་ཐམས་ཅད་འཐབ་པར་བྱེད།། 
དེ་ནས་རྒྱལ་པོ་རྡོ་རྗེ་འཛིན།། 
གཏུམ་པོ་དྲག་པོ་འཇིགས་བྱེད་པས།། 
ལྷ་ཡི་ལན་གྱི་ཕྱག་རྒྱ་ནི།། 
རྡོ་རྗེ་ཡི་ནི་སྙིང་པོ་གསུངས།། 
ཨོྃ་མ་ཧཱ་ས་ཧ་སྲ་ཧ་ར་བཛྲ་ཙ་ཀྲེ།། 
ཨོྃ་མ་ཧཱ་བཛྲ་ཤཱུ་ལེ།
ཨོྃ་དཱི་བྟ་ཛྭཱལ་ཨག་ནི་བཛྲ།
ཨོྃ་བཛྲ་ཤཀྟི།
ཨོྃ་མ་ཧཱ་བཛྲ་ནི་དྷི།
དེ་ལྟ་བུ་ཡི་རྣམ་པ་རུ།། 
སྙིང་པོ་དག་ནི་སྟོང་ཕྲག་གཅིག།
སྲིད་གསུམ་ཞི་བར་བྱ་བའི་ཕྱིར།། 
རྡོ་རྗེ་འཆང་ནི་ཆེན་པོས་ཕྱུང་།། 
གཏུམ་པོ་འོད་ཟེར་འབར་བས་ཁྱབ།། 
རྡོ་རྗེ་མེ་དང་ཡང་དག་ལྡན།། 
དྲག་པོའི་སྙིང་པོ་ལས་བྱུང་གྱུར།། 
རྡོ་རྗེ་འཆང་ནི་དབུས་ན་བཞུགས།། 
ལྷ་ཚོགས་ཕྱག་རྒྱ་དེ་དག་ནི།། 
རྣམ་པར་བཤིག་ཅིང་དུམ་བུར་བྱས།། 
བཅོམ་ཞིང་བསྡམས་ཏེ་བསྲེས་ནས་ནི།། 
ཕྱོགས་རྣམས་ཀུན་དུ་ཐིམ་པར་གྱུར།། 
རྡོ་རྗེ་མེ་ཡིས་རབ་བསྡམས་པས།། 
ལྷ་ཡི་རྒྱལ་པོ་འབར་བར་འགྱུར།། 
འོག་ནས་ས་ནི་རབ་ཏུ་འབར།། 
སྟེང་ནས་མེ་ནི་ཤིན་ཏུ་གདུངས།། 
རྡོ་རྗེ་ཁྲོ་བོ་རྒྱལ་པོ་ཆེས།། 
དབང་ཕྱུག་ཆེན་པོ་ལ་གསུངས་པ།། 
ལུས་སྲུལ་པོ་ནི་དྲག་པོ་ཆེ།། 
ང་ཡི་བཀའ་ནི་རབ་ཏུ་ཉོན།། 
དུར་ཁྲོད་གནས་ལ་རབ་ཏུ་དགའ།། 
ལུས་ལ་ཐལ་བ་དག་གིས་བྱུགས།། 
མི་ཡི་ཤ་ནི་བཟའ་བར་བྱེད།། 
ང་ཡི་བཀའ་ནི་རབ་ཏུ་ཉོན།། 
ཁྲག་རློན་གྱིས་ནི་རབ་ཏུ་བསྐུས།། 
པགས་པ་རློན་པ་གོས་སུ་གྱོན།། 
ལྷ་རྣམས་ཐམས་ཅད་ཁྱོད་ཀྱི་འཁོར།། 
ང་ཡི་བཀའ་ནི་རབ་ཏུ་ཉོན།། 
གདུག་པ་དྲག་ཆེན་མཚན་མོ་རྒྱུ་བ་སློང་མོ་བ།། 
ཁྲག་ལ་སྤངས་པའི་པགས་ཅན་ལུས་ལ་ཐལ་བས་བྱུགས།། 
ང་ཡིས་བཀའ་ཉོན་དྲག་པོའི་སེམས་ལྡན་ལུས་སྲུལ་པོ།། 
མིན་ན་བསྐལ་པའི་མེ་ཡིས་རྩྭ་བཞིན་ཁྱོད་བསྲེག་བྱ།། 
རོ་བསྲེགས་ཐལ་བའི་ཕུང་པོ་བཞིན་དུ་ཐལ་བར་འགྱུར།། 
རིགས་བཅས་དཔུང་ལྡན་དཀྱིལ་འཁོར་དང་བཅས་གནོད་སྦྱིན་དྲག།
རྡོ་རྗེ་དྲག་པོ་ཡི་ནི་རབ་གཞོམ་གཞིག་པར་བྱ།། 
དབང་ཕྱུག་ཆེན་པོས་སྨྲས་པ།
ང་ནི་མ་ལུས་དབང་ཕྱུག་ཆེན་པོའི་འཁོར་ལོས་སྒྱུར།། 
འཇིག་རྟེན་གསུམ་གྱི་ལྷ་ཚོགས་མ་ལུས་པ་ཡི་འཁོར།། 
ཤིན་ཏུ་དྲག་ཅིང་རྣམ་གཙིགས་འཇིག་རྟེན་ཁྱོད་ཡིན་ཡང་།། 
ཁྱོད་ཀྱིས་ང་ཡི་བཀའ་ནི་མཉན་པར་གྱིས།། 
གདུག་དང་སངས་རྒྱས་མང་པོའི་འཁོར་ནི་སངས་རྒྱས་ཆོས་ཀྱི་འབྱུང་གནས་ང་ཡིས་སྤྲུལ།། 
ཞི་ཞིང་དེ་ལ་རྣམ་འདུལ་གསང་བ་དྲི་མེད་ཉོན་མོངས་མེད་པའི་ཕ་རོལ་ཕྱིན།། 
དེ་འདྲའི་མགོན་པོ་དགའ་བ་དུས་གསུམ་བཞུགས་པ་ཐམས་ཅད་ནས་དབང་བསྐུར།། 
སླར་ཡང་ང་ཡི་འབྱུང་པོའི་ཚིག་ཉོན་ཞེས་པའི་ཚིག་ནི་འདི་ལྟ་བུ།། 
དེ་ནས་རྒྱལ་པོ་རྡོ་རྗེ་འཛིན།། 
འདུལ་བའི་དོན་ལ་ཤིན་ཏུ་མཁས།། 
ཁྲོ་བོ་གདུག་པ་གཏུམ་ཆེན་པོ།། 
རབ་འབར་ཁྲོ་བའི་རྒྱལ་པོ་ནི།། 
རྡོ་རྗེའི་བྱིན་བརླབས་ཕྱག་རྒྱ་ལས།། 
བྱ་བ་དེ་འདྲའི་ཏིང་འཛིན་ལ།། 
སྙོམས་པར་ཞུགས་ནས་སེམས་དཔའ་ཆེས།། 
རང་རིགས་ཁྲོ་བོ་ལས་བྱུང་བ།། 
གདུག་པ་རྣམས་ནི་འདུལ་བའི་ཕྱིར།། 
ཁྲོ་བོའི་ཆོས་ཀྱི་ཚུལ་བཟུང་ནས།། 
རྐང་པ་ནས་བརྩམས་སྤྱི་བོའི་བར།། 
ལུས་ཀུན་ལས་ནི་རྣམ་པར་ཕྱུང་།། 
ཨོྃ་བཛྲ་ཀྲོ་དྷ་ཨུཥྞི་ཥ་ཧཱུྃ།
རྡོ་རྗེའི་གཙུག་ཏོར་ཁྲོ་བོ་ཆེ།། 
འབར་བའི་སྤྱི་བོ་ནས་ཕྱུང་ནས།། 
ས་རྣམས་ཐམས་ཅད་གཡོ་བྱེད་ཅིང་།། 
ཁྲོ་བོའི་རྒྱལ་པོ་ཐམས་ཅད་འཇོམས།། 
ཨོྃ་བཛྲ་བྷྲྀ་ཀུ་ཊི་ཀྲོ་དྷ་ཧཱུྃ།
ཁྲོ་བོའི་རྒྱལ་པོ་ཁྲོ་གཉེར་ཅན།། 
མཛོད་སྤུ་ལས་ནི་རབ་ཏུ་བྱུང་།། 
འཇིགས་བྱེད་དྲག་པོ་ཡང་དག་ལྡན།། 
ལུས་རྣམས་ཐམས་ཅད་འབར་འགྱུར་བ།། 
ཨོྃ་ནི་སུམྦྷ་བཛྲ་ཧཱུྃ།
རྡོ་རྗེ་རིག་པ་མཆོག་རྒྱལ་པོ།། 
ཁ་ལས་རབ་ཏུ་བྱུང་བར་གྱུར།། 
སྤྱི་བོ་ནས་བརྩམས་རྐང་མཐིལ་བར།། 
རྡོ་རྗེ་འབར་བ་ཡང་དག་ལྡན།། 
ཊཀྐི་ཧཱུྃ་ཛཿ།
ཐུགས་ཀྱི་ཁྲོ་བོ་རྒྱལ་པོ་ཆེ།། 
ཐུགས་ཀ་ནས་ནི་རབ་ཏུ་བྱུང་།། 
འབར་བའི་ཕྲེང་བས་ཁྱབ་པའི་སྐུ།། 
འཇིགས་སུ་རུང་བ་སྤུ་ལངས་བྱེད།། 
ཨོྃ་བཛྲ་ཨཾ་ཀུ་ཤ་ཨཱ་ཀརྵ་ཡ་ཧཱུྃ།
རྡོ་རྗེ་ལྕགས་ཀྱུ་ཁྲོ་བོ་ཆེ།། 
ཕྲག་བ་གཡས་ནས་རབ་ཏུ་བྱུང་།། 
རྡོ་རྗེ་ལྕགས་ཀྱུ་གསོར་བྱེད་ཅིང་།། 
རྡོ་རྗེ་འབར་བ་ཡང་དག་ལྡན།། 
ཨོྃ་བཛྲ་བཱ་ཤ་ཀྲོ་དྷ་ཨཱ་ཀདྜྷྱ་ཧཱུྃ་ཕཊ།
རྡོ་རྗེ་ཞགས་པ་ཁྲོ་བོ་ཆེ།། 
ཕྲག་པ་གཡོན་ནས་རབ་ཏུ་བྱུང་།། 
རྡོ་རྗེ་འབར་བར་ཡང་དག་ལྡན།། 
རྡོ་རྗེ་ཞགས་པས་བསྐོར་བར་བྱེད།། 
ཨོྃ་བཛྲ་ཀཱི་ལི་ཀྲོ་དྷ་ཧཱུྃ་ཕཊ།
ཁྲོ་བོའི་རྒྱལ་པོ་ལྕགས་ཀྱུ་ཐོགས།། 
ལྟེ་བའི་དབུས་གནས་རབ་ཏུ་ཕྱུང་།། 
ཀུན་ནས་འབར་བ་ཡང་དག་ལྡན།། 
བློ་མཆོག་རྡོ་རྗེ་གནོད་སྦྱིན་མཚུངས།། 
ཨོྃ་བཛྲ་མེ་ཁ་ལཱ་ཀྲོ་དྷ་ཧཱུྃ་ཕཊ།
ཁྲོ་བོ་ཆེན་པོ་སྐ་རགས་ནི།། 
རྐེད་པའི་རྡོ་རྗེ་རབ་ཏུ་ཕྱུང་།། 
ཀུན་ནས་འབར་བ་ཡང་དག་ལྡན།། 
ཕྱག་རྒྱ་དང་ནི་ལྷན་ཅིག་ལྡན།། 
ཨོྃ་བཛྲ་ཀྲོ་དྷ་བ་ལ་ཧཱུྃ།
ཁྲོ་བོའི་རྒྱལ་པོ་ཆེན་པོ་སྟོབས།། 
དཔུང་བ་གཡས་ནས་རབ་ཏུ་ཕྱུང་།། 
རྡོ་རྗེ་འབར་བས་འབར་བར་གྱུར།། 
མེ་ཡིས་ཤིན་ཏུ་ང་རྒྱལ་གྱུར།། 
ཨོྃ་བཛྲ་བ་ལཱ་ཡ་ཀྲོ་དྷ་ཧཱུྃ།
ཁྲོ་བོའི་རྒྱལ་པོ་གདུ་བུ་ནི།། 
དཔུང་པ་གཡོན་ལས་ཡང་དག་བྱུང་།། 
གསང་ཞིང་རྡོ་རྗེ་འབར་བས་ཁྱབ།། 
རྡོ་རྗེ་ཁྲོ་བོས་རབ་ཏུ་ཁེངས།། 
ཨོྃ་ས་མ་ཡ་བཛྲ་ཀྲོ་དྷ་ཧཱུྃ་ཧཱུྃ་ཕཊ།
དམ་ཚིག་ཁྲོ་བོའི་རྒྱལ་པོ་ནི།། 
དེ་བཞིན་ཁྲོ་བོའི་གནོད་བྱེད་པ།། 
ཁུ་ཚུར་གཡས་ནས་རབ་ཏུ་ཕྱུང་།། 
ཀུན་ནས་འབར་བ་ཡང་དག་ལྡན།། 
ཨོྃ་བཛྲ་མུཥྚི་ཀྲོ་དྷ་ཧཱུྃ་ཕཊ།
ཁྲོ་བོ་ཁུ་ཚུར་དྲག་པོ་ཆེ།། 
ཁུ་ཚུར་གཡོན་ལས་རབ་ཏུ་བྱུང་།། 
རྡོ་རྗེ་འབར་བ་དག་གིས་གསལ།། 
རྡོ་རྗེ་མེ་ཡིས་རབ་ཏུ་བརྒྱན།། 
ཨོྃ་བཛྲ་བན་དྷ་ཀྲོ་དྷ་ཧཱུྃ།
ས་མ་ཡ་ཧཱུྃ།
ཨོྃ་བཛྲ་ཨཉྫ་ལི་བན་དྷ་ཀྲོ་དྷ་ཧཱུྃ།
ས་མ་ཡ་ཧཱུྃ།
རྡོ་རྗེ་འཆིང་བ་རྒྱལ་པོ་ཆེ།། 
དེ་བཞིན་རྡོ་རྗེ་སོར་མོ་ཉིད།། 
ཁྲོ་བོ་ལག་པ་གཡས་གཡོན་གྱི།། 
སོར་མོ་དག་ལས་ཡང་དག་བྱུང་།། 
ཨོྃ་བཛྲ་ན་ཁ་ཧཱུྃ།
ཨོྃ་བཛྲ་ཀྲོ་དྷ་ཨཾ་ཀུ་ལི་མ་ཧཱ་ཀྲོ་དྷ་ཧཱུྃ།
རྡོ་རྗེ་སྡེར་མོ་ཁྲོ་བོ་ཆེ།། 
དེ་བཞིན་རྡོ་རྗེ་སྡེར་མོའི་གདོང་།། 
ཕྱག་ནི་གཡོན་དང་གཡས་པ་ཡི།། 
སོར་མོ་དག་ལས་རབ་ཏུ་བྱུང་།། 
ཨོྃ་བཛྲ་ཀུ་མཱ་ར་ཀྲོ་དྷ་ཀ་ཊི་རཱ་ག་ཧཱུྃ།
ཨོྃ་བཛྲ་ཀུ་མཱ་ར་ཀྲོ་དྷ་མུརྡྷ་ཌྷ་ཀ་ཧཱུྃ་ཕཊ།
ཁྲོ་བོའི་རྒྱལ་པོ་རྐེད་པ་དང་།། 
དེ་བཞིན་ཁྲོ་བོ་སྤྱི་གཙུག་དག།
རྒྱལ་པོ་བརླ་ནི་གཡོན་པ་དང་།། 
གཡས་པ་དག་ལས་རབ་ཏུ་བྱུང་།
ཨོྃ་ཤྲྀཾ་ཁ་ལི་མ་ཧཱ་ཀྲོ་དྷ་བན་དྷ་ཧཱུྃ་ཕཊ།
ཨོྃ་བཛྲ་ཀྲོ་དྷ་ཨཱ་ཤཱ་ནི་བན་དྷ་ཧཱུྃ།
གནམ་ལྕགས་རྡོ་རྗེ་ལུ་གུ་རྒྱུད།། 
ཁྲོ་བོའི་རྒྱལ་པོ་རྫུ་འཕྲུལ་ཆེ།། 
རྒྱལ་པོ་འབར་བའི་ཕྲེང་བས་ཁྱབ།། 
པུས་མོའི་ལྷ་ང་དག་ལས་བྱུང་།། 
ཨོྃ་བཛྲ་བན་དྷ་ཀྲོ་དྷ་ཧ་ན་ཧཱུྃ་ཕཊ།
ཨོྃ་བཛྲ་ཀྲོ་དྷ་ཨཾ་ཀུ་ཤ་ཧཱུྃ་ཕཊ།
རྡོ་རྗེ་དབྱུག་པ་ཁྲོ་བོ་ཆེ།། 
རྡོ་རྗེ་ཡི་ནི་ཡན་ལག་དྲངས།། 
འབར་བ་དང་བཅས་གནོད་སྦྱིན་གཉིས།། 
རྗེ་ངར་དག་ལས་རབ་ཏུ་ཕྱུང་།། 
ཨོྃ་ནཱུ་པུ་ར་ཀྲོ་དྷ་ཧཱུྃ།
ཨོྃ་བཛྲ་ཀྲོ་དྷ་མོ་གྷ་བེ་ག་ཨཱ་ན་ཡ་ཧཱུྃ་ཕཊ།
དེ་ནས་དཀའ་ཐུབ་ཁྲོ་བོ་ཆེ།། 
དེ་བཞིན་རྡོ་རྗེ་དོན་ཡོད་ཉིད།། 
རྒྱལ་པོ་ཤུགས་ཆེན་གཉིས་པོ་ནི།། 
གདུ་བུའི་རྐང་ལས་རབ་ཏུ་བྱུང་།། 
ཨོྃ་བཛྲ་བན་དྷ་ཧ་ལ་ཀྲོ་དྷ་ཧཱུྃ་ཕཊ།
ཨོྃ་བཛྲ་པཱ་ཏཱ་ལ་མཱ་ར་ཡ་ཀྲོ་དྷ་ཧཱུྃ་ཕཊ།
རྐང་པ་ཁྲོ་བོ་ཤུགས་ཆེན་པོ།། 
དེ་བཞིན་མཐིལ་གྱི་ཁྲོ་བོ་ཉིད།། 
འབར་བ་འཕྲོ་བ་ལྷུར་ལེན་པ།། 
གཉིས་པོ་ཞབས་ཀྱི་མཐིལ་ལས་བྱུང་།། 
དེ་དག་ལ་སོགས་རྒྱལ་པོ་ནི།། 
དཔག་ཏུ་མེད་པར་རབ་ཏུ་བྱུང་།། 
གང་གཱའི་བྱེ་སྙེད་གྲངས་མེད་པ།། 
ཕྲ་རབ་རྡུལ་གྱི་ཁམས་དག་ནི།། 
བ་སྤུའི་གསེབ་ནི་ཐམས་ཅད་དང་།། 
ལུས་ཀྱི་གསེབ་ནི་ཐམས་ཅད་ནས།། 
རྡོ་རྗེ་ཁྲོ་བོ་རྒྱལ་པོ་ཆེ།། 
རང་གི་སྙིང་པོ་ལས་བྱུང་འགྱུར།། 
རྡོ་རྗེ་ཁྲོ་བོའི་ཏིང་འཛིན་གྱིས།། 
ཕྱོགས་རྣམས་ཀུན་དུ་ཡོངས་སྤྲོས་ཏེ།། 
སླར་ཡང་གཅིག་ཏུ་གྱུར་ནས་ནི།། 
དཀྱིལ་འཁོར་དུ་ནི་ཡང་དག་ག་གནས།། 
སངས་རྒྱས་ཀུན་གྱི་སྤྱན་སྔར་འདུས།། 
ཆེད་དུ་བརྗོད་པ་ཡང་དག་བརྗོད།། 
ཨེ་མའོ་སངས་རྒྱས་ཐབས་ཆེན་པོ།། 
ཨེ་མའོ་ཡེ་ཤེས་ཤིན་ཏུ་བཟང་།། 
སངས་རྒྱས་ཀུན་གྱི་ཏིང་འཛིན་ནི།། 
ཐེག་པ་ཆེན་པོ་ཞེས་བྱར་བཤད།། 
ཨེ་མའོ་སངས་རྒྱས་ཐམས་ཅད་ནི།། 
དཔག་ཏུ་མེད་པ་ཞེས་བྱར་གྱུར།། 
རྡོ་རྗེའི་རིགས་ཀྱི་ཁྲོ་བོ་འདི།། 
ཐམས་ཅད་རྡོ་རྗེའི་རིགས་སུ་བཤད།། 
སེམས་ཅན་ཀུན་གྱི་དོན་བྱའི་ཕྱིར།། 
དེ་ཉིད་སངས་རྒྱས་རིགས་ཆེན་པོ།། 
དེ་ནས་དེ་ཡི་གསང་བའི་མཚན།། 
ཐམས་ཅད་རྡོ་རྗེའི་རིགས་སུ་བཤད།། 
ཁྲོ་བོ་ཆེ་ལས་ཡང་དག་བྱུང་།། 
རྡོ་རྗེ་ཁྲོ་བོའི་དབང་ཕྱུག་བཤད།། 
རྡོ་རྗེ་གཙུག་ཏོར་རྡོར་མཛོད་སྤུ།། 
གནོད་མཛེས་བདག་ཅག་སྟོབས་པོ་ཆེ།། 
ཐུགས་ཀྱི་ཁྲོ་བོ་རྒྱལ་པོ་ཆེ།། 
རྒྱལ་པོ་འཁོར་ལོས་སྒྱུར་བ་དང་།། 
རྡོ་རྗེ་ལྕགས་ཀྱུ་རྡོ་རྗེ་ཞགས།། 
རྐེད་པའི་ཁྲོ་བོ་སྟོབས་པོ་ཆེ།། 
སྐ་རགས་སྟོབས་ལྡན་ཉིད་དང་ནི།། 
ལག་གདུབ་དེ་བཞིན་དམ་ཚིག་དང་།། 
རྡོ་རྗེ་ཁུ་ཚུར་རྡོ་རྗེ་བསྡམས།། 
རྡོ་རྗེ་སོར་མོ་ཤིན་ཏུ་དྲག།
རྡོ་རྗེ་སེན་མོ་རྡོ་རྗེ་གདོང་།། 
དེ་བཞིན་རྐེད་པ་ཁྲོ་རྒྱལ་པོ།། 
ཁྲོ་བོ་སྤྱི་གཙུག་རྒྱལ་པོ་དང་།། 
རྫུ་འཕྲུལ་ཆེན་པོ་ལུ་གུ་རྒྱུད།། 
རྡོ་རྗེ་གནམ་ལྕགས་རྡོ་རྗེ་དབྱིག།
རྡོ་རྗེ་ཁྲོ་བོ་ཡན་ལག་དྲག།
རྡོ་རྗེ་རྐང་གདུབ་རྡོར་དོན་ཡོད།། 
རྡོ་རྗེ་ཞབས་དང་དེ་བཞིན་མཐིལ།། 
དམ་ཚིག་རྡོ་རྗེ་རྒྱལ་པོ་འདི།། 
རྡོ་རྗེ་ཡི་ནི་རིགས་སུ་བཤད།། 
དེ་དག་ལ་སོགས་རྒྱལ་པོ་ནི།། 
རྒྱལ་པོ་ཆེན་པོ་རྫུ་འཕྲུལ་ཆེ།། 
བྱང་ཆུབ་སེམས་ལས་ཡང་དག་བྱུང་།། 
རྟག་ཏུ་གཞན་ཡང་གྲངས་མེད་པ།། 
ཁྲོས་པས་རང་གི་ཤ་ཟ་ཞིང་།། 
འབར་བའི་ཕྲེང་བ་ས་ཁྱབ་པར་གནས།། 
བསྐལ་པ་ཡི་ནི་མེ་ལྟར་འབར།། 
རྡོ་རྗེ་ཁྲོ་བོས་དཀྱིལ་འཁོར་ནི།། 
རྡོ་རྗེའི་རིགས་ནི་བསྐྱེད་ནས་ཀྱང་།། 
རབ་ཏུ་དྲག་འཛིན་བཀའ་བསྒོས་པས།། 
གདུག་པ་རྣམས་ནི་འདུལ་བར་གྱིས།། 
ང་ཡི་བཀའ་ཡང་མཉན་པར་གྱིས།། 
རྡོ་རྗེ་ཅན་ཀུན་རང་ཉིད་ཀྱི།། 
བཀའ་ཐོབ་ནས་ནི་གཟུང་བྱ་སྟེ།། 
ལྷ་རྣམས་ཀུན་གྱི་གསུང་གཅིག་གིས།། 
རིག་པ་འདི་ནི་བརྗོད་པར་གྱུར།། 
ཨོྃ་ནི་སུམྦྷ་བཛྲ་ཧཱུྃ་ཕཊ།
རྡོ་རྗེ་ཁྲོ་བོ་སྟོབས་པོ་ཆེ།། 
གཙུག་ཏོར་ལ་སོགས་ཀུན་གསུངས་པ།། 
ལྷ་ཆེན་ལ་སོགས་གདུག་པ་རྣམས།། 
འོག་ཏུ་ཁ་བལྟས་འགྱེལ་བར་གྱུར།། 
རྡོ་རྗེ་ཁྲོ་བོ་སྟོབས་པོ་ཆེས།། 
ལྷ་རྣམས་བརྒྱལ་བར་གྱུར་ནས་ནི།། 
རྡོ་རྗེ་འབར་བ་འབར་ཞེས་པས།། 
སྙིང་པོ་དག་ནི་ཡང་དག་བརྗོད།། 
ཨོྃ་བཛྲ་ཨ་ན་ལ་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ།
ཁྲོ་བོ་ཆེན་པོ་རྡོ་རྗེའི་མེ།། 
སྐད་ཅིག་དེ་ལས་བྱུང་ནས་ནི།། 
ལྷ་རྣམས་དེ་དག་བསྲེགས་ནས་ཀྱང་།། 
དེ་བཞིན་འོག་ཏུ་བསྒྱེལ་བར་གྱུར།། 
རྡོ་རྗེ་མེས་ནི་རབ་ཏུ་སྲེག།
རྡོ་རྗེ་འབར་བས་འབར་བར་གྱུར།། 
ཚིག་ཅིང་བཙོས་པར་གྱུར་ནས་ནི།། 
ལྷ་ལ་སོགས་པ་འོ་དོད་འབོད།། 
རྡོ་རྗེ་ཁྲོ་ཆེན་དེ་རྣམས་དེ།། 
དེ་བཞིན་ཁྲོ་ཆེན་ལ་སོགས་པས།། 
ཐམས་ཅད་གསུང་གཅིག་བྱས་ནས་ནི།། 
སླར་ཡང་སྙིང་པོ་གསུངས་པར་གྱུར།། 
ཨོྃ་བཛྲ་ཨཱ་བེ་ཤ་ཨ།
རྡོ་རྗེ་དབབ་པའི་ཁྲོ་བ་ཆེ།། 
རྡོ་རྗེ་ཅན་གྱི་ཐུགས་ལས་བྱུང་།། 
ལྷ་རྣམས་ཀུན་གྱི་གནས་སོང་ནས།། 
དེ་བཞིན་ལྷ་ཆེན་ལ་སོགས་པ།། 
ལྷ་རྣམས་ཀུན་ལ་ཡང་དག་བབས།། 
རྡོ་རྗེ་དབབ་པར་རབ་སྡུག་བསྔལ།། 
བྱས་ནས་རང་གི་ཡན་ལག་དག།
གཅིག་ལ་གཅིག་ནི་ཟ་བར་བྱེད།། 
རྡོ་རྗེ་ཅན་དང་བཅས་པ་ཀུན།། 
རྡོ་རྗེ་ཞགས་པ་ཡང་དག་བརྗོད།། 
ཨོྃ་བཛྲ་ཛྭ་ལ་ཨགྣི་པྲ་དཱི་པྟ་མ་ཧཱ་བཛྲ་ཨཾ་ཀུ་ཤ་ཨཱ་ཀཪྵ་ཡ་ཧཱུྃ།
རྡོ་རྗེ་ལྕགས་ཀྱུ་རྒྱལ་སོང་ནས།། 
སྐད་ཅིག་གིས་ནི་ཡང་དག་འགུགས།། 
ལྷ་རྣམས་ཐམས་ཅད་བཀུག་ནས་ནི།། 
སྤྱི་བོ་རུ་ནི་ལྟུང་བར་བྱེད།། 
རྡོ་རྗེ་ལྕགས་ཀྱུ་ཡང་དག་འགུགས།། 
རྡོ་རྗེ་ཞགས་པས་དྲངས་པར་གྱུར།། 
རྡོ་རྗེ་འབར་བས་རབ་བསྲེགས་ནས།། 
སྟེང་དུ་རྐང་པ་འོག་ཏུ་མགོ།། 
ཧ་ཧ་ཞེས་ནི་སྒྲོགས་བྱེད་ཅིང་།། 
འཇིགས་པའི་སྐད་ཆེན་སྡུག་བསྔལ་གྱུར།། 
རྡོ་རྗེ་ཅན་ལ་གསོལ་བ་འདེབས།། 
སྟོབས་ཆེན་གཞོམ་པར་མ་མཛད་ཅིག།
དེ་བཞིན་ལྷ་ལ་སོགས་པ་ཀུན།། 
དཀྱིལ་འཁོར་དུ་ནི་དགུག་པར་གྱུར།། 
རྡོ་རྗེ་ཅན་དང་བཅས་ཀུན་གྱིས།། 
རྡོ་རྗེ་ལྕགས་སྒྲོག་ཡང་དག་བརྗོད།། 
ཨོྃ་བཛྲ་སྥོ་ཊ་བན་དྷ་ཧཱུཾ་ཕཊ།
ལྷ་ཚོགས་གདུག་པ་དེ་དག་ནི།། 
འཆིང་བ་ལྔ་ཡིས་བཅིངས་པར་གྱུར།། 
རྡོ་རྗེ་ལྕགས་སྒྲོག་ཁྲོ་བོ་ཆེ།། 
འཆིང་བ་བརྟན་པ་བཅིངས་པར་གྱུར།། 
ཁྲོ་བོ་རྡོ་རྗེ་རྒྱལ་པོ་ཆེ།། 
ཤིན་ཏུ་གཏུམ་པོ་སྟོབས་ཆེན་པོ།། 
སླར་ཡང་སྙིང་པོ་ཡང་དག་དྲན།། 
རང་གི་སྙིང་པོ་ཡང་དག་བརྗོད།། 
ཧཱུྃ།
སྙིང་པོ་དྲག་པོ་བརྗོད་པ་ཡིས།། 
གདུག་པ་དེ་རྣམས་རབ་ཏུ་འགྱེལ།། 
གཡོ་མེད་ཤི་བ་བཞིན་དུ་གྱུར།། 
འཆི་བའི་སྡུག་བསྔལ་ཉེ་བར་འཐོབ།། 
དེ་ནས་རྒྱལ་པོ་རྣམ་སྣང་མཛད།། 
ཆོས་ཀུན་དབང་ཕྱུག་དབང་དང་ལྡན།། 
རྡོ་རྗེ་ཁྲོ་བོ་རྒྱལ་པོ་ཆེ།། 
རྡོ་རྗེ་འཆང་ལ་བོས་པར་གྱུར།། 
སེམས་དཔའ་ཆེན་པོ་མཉན་པར་གྱིས།། 
འདི་རྣམས་སེམས་ཅན་རབ་འཇིགས་བྱེད།། 
འཇིག་རྟེན་གསུམ་གྱི་འཁོར་ལོ་འདི།། 
སྲོག་ནི་གཞོམ་པར་མ་བྱེད་ཅིག།
དེ་ནས་རྒྱལ་པོ་རྡོ་རྗེ་འཛིན།། 
རྡོ་རྗེ་ཀུན་བདག་དབང་ལྡན་པས།། 
སངས་རྒྱས་གསུང་ནི་ཐོས་ནས་སུ།། 
རིག་པ་འདི་ནི་ཡང་དག་བརྗོད།། 
ཨོྃ་བཛྲ་ཨུཏྟིཥྛ།
རྡོ་རྗེ་སློང་བ་རྫུ་འཕྲུལ་ཆེ།། 
དེ་ནི་བརྗོད་པ་ཙམ་གྱིས་ནི།། 
ལྷ་ལ་སོགས་པ་ཐམས་ཅད་ནི།། 
སླར་ཡང་གསོན་པ་ཉིད་དུ་གྱུར།། 
སྡུག་བསྔལ་ཀུན་དང་རབ་ཏུ་ཕྲལ།། 
འཆི་བའི་སྡུག་བསྔལ་ཞི་བར་གྱུར།། 
རྡོ་རྗེ་སློང་བའི་བྱམས་པ་ཡིས།། 
སངས་རྒྱས་ཐམས་ཅད་རབ་བསྐུལ་བས།། 
དེ་ནས་ལྷ་ལ་སོགས་པ་ཀུན།། 
སངས་རྒྱས་བྱམས་པས་ལངས་པར་གྱུར།། 
ཐལ་མོ་སྦྱར་ནས་ཚིག་གཅིག་གིས།། 
བཅོམ་ལྡན་འདས་ལ་ཞུས་གྱུར་པ།། 
བཅོམ་ལྡན་ཉེས་པ་གང་གིས་ནི།། 
བདག་ཅག་འདི་ལྟར་འདུལ་བར་མཛད།། 
སངས་རྒྱས་ཐུགས་རྗེ་ཅན་ཀུན་གྱིས།། 
བདག་ཅག་ཡོངས་སུ་བསྐྱབ་ཏུ་གསོལ།། 
བཅོམ་ལྡན་འདས་ཀྱིས་བཀའ་སྩལ་པ།། 
ཁྱེད་ཅག་ཡོངས་སུ་བསྐྱབ་པ་དང་།། 
ཕན་གདགས་པར་ནི་ངས་མི་ནུས།། 
འདི་ནི་དྲག་པོ་རྡོ་རྗེ་འཛིན།། 
སངས་རྒྱས་ཀུན་གྱིས་བདག་པོར་བཤད།། 
དེ་རྣམས་ཀྱིས་གསོལ་བ།
ཁྱོད་ཀྱིས་བཅོམ་ལྡན་འདས་ཀྱི་དོན།། 
ཇི་ལྟར་རུང་ལགས་མི་འཚལ་ལོ།། 
གང་ཞིག་སངས་རྒྱས་བདག་པོར་གྱུར།། 
སངས་རྒྱས་འཕགས་པ་ཇི་ལྟ་བུ།། 
བཅོམ་ལྡན་འདས་ཀྱིས་བཀའ་སྩལ་པ།། 
སངས་རྒྱས་ཀུན་གྱི་བྱང་ཆུབ་གང་།། 
དེ་ནས་རྡོ་རྗེ་ཅན་དུ་གྱུར།། 
བྱང་ཆུབ་སེམས་གང་དེ་རྡོ་རྗེ།། 
རྡོ་རྗེ་གང་ཡིན་དྲག་པོ་འཛིན།། 
དེ་རྣམས་ཀྱིས་གསོལ་པ།
སངས་རྒྱས་ཐམས་ཅད་རབ་ཏུ་ཞི།། 
དེ་ནི་བྱང་ཆུབ་དེ་དང་མཚུངས།། 
བརྩེ་དང་བྱང་ཆུབ་སེམས་ལས་བྱུང་།། 
དེ་འདྲའི་དྲག་པོ་ག་ལས་བྱུང་།། 
བཅོམ་ལྡན་འདས་ཀྱིས་བཀའ་སྩལ་པ།། 
འདི་ནི་ཐབས་ཀྱིས་འདུལ་བ་སྟེ།། 
གདུག་པ་ཐམས་ཅད་རབ་འདུལ་བྱེད།། 
དཔལ་ལྡན་རྡོ་རྗེ་འཛིན་པ་འདི།། 
བྱང་ཆུབ་སེམས་ལས་ཡང་དག་བྱུང་།། 
དེ་ནས་རྒྱལ་པོ་རྡོ་རྗེ་འཛིན།། 
རྡོ་རྗེ་ཁྲོ་བོ་བདག་ཆེན་པོས།། 
ལྷ་ཚོགས་ཀུན་ལ་བོས་ནས་ནི།། 
དབང་ཕྱུག་ཆེན་པོ་ལ་གསུངས་པ།། 
ང་ཡི་བསྟན་པའི་བཀའ་དག་ནི།། 
ཀྱཻ་གདུག་པ་དག་མཉན་པར་གྱིས།། 
མིན་ན་རྡོ་རྗེ་འབར་བ་ཡིས།། 
རིགས་དང་བཅས་པ་ང་ཡིས་སྲེག།
ཁྱབ་འཇུག་ལ་སོགས་ལྷ་རྣམས་ཀྱིས།། 
ཚིག་གཅིག་ཏུ་ནི་འདི་སྐད་ཞུས།། 
གཙོ་བོས་ཇི་ལྟར་བཀའ་སྩལ་པ།། 
རྒྱལ་པོ་ཆེན་པོ་དེ་བཞིན་བགྱི།། 
དེ་ནས་ལྷ་ཆེན་གྱིས་སྨྲས་པ།། 
རྡོ་རྗེ་གནོད་སྦྱིན་ངས་མི་ཤེས།། 
ང་ནི་རང་ཉིད་རྒྱལ་པོ་སྟེ།། 
ང་ཡི་བཀའ་ནི་མཉན་པར་གྱིས།། 
ལྷ་ཆེན་པོ་ཡི་ཚིག་གསན་ནས།། 
རྡོ་རྗེ་ཁྲོ་བོ་རབ་འབར་བས།། 
རྡོ་རྗེ་གནོད་སྦྱིན་འཇོམས་ཞེས་པ།། 
ཁྲོ་བོའི་རྒྱལ་པོ་ཡང་དག་བརྗོད།། 
ཨོྃ་བཛྲ་ནི་སུམྦྷ་ཧཱུྃ།
ཤིན་ཏུ་གཏུམ་པ་སྟོབས་ཆེན་པོ།། 
ཁྲོ་བོ་འདི་ནི་བརྗོད་པ་ཡིས།། 
དབང་ཕྱུག་ཆེན་པོ་བརྒྱལ་གྱུར་ནས།། 
དེ་བཞིན་ས་ལ་འགྱེལ་བར་གྱུར།། 
གཡོ་མེད་འཆི་བའི་དབང་དུ་གྱུར།། 
ཤིང་འགྱེལ་བཞིན་དུ་གནས་པར་གྱུར།། 
འགུལ་བ་མེད་ཅིང་གཡོ་བ་མེད།། 
རྡོ་རྗེ་ཁྲོ་བོས་གདུངས་པར་གྱུར།། 
བཅོམ་ལྡན་འདས་ཀྱིས་བཀའ་སྩལ་པ།། 
རྡོ་རྗེ་ཁྲོ་བོ་ཐམས་ཅད་མཁྱེན།། 
བདག་ཉིད་ཆེན་པོ་འདི་ཡིས་ནི།། 
སྲོག་གི་རྒྱུ་ནི་ཟད་པ་དང་།། 
དེ་ཉིད་ཉམས་པར་ཅི་ཕྱིར་བྱེད།། 
དེ་ནས་རྒྱལ་པོ་རྡོ་རྗེ་འཛིན།། 
སངས་རྒྱས་ཐུགས་རྗེས་བསྐུལ་བ་ཡིན།། 
རྡོ་རྗེ་ཚེ་ཞེས་བྱ་བ་སྟེ།། 
རྡོ་རྗེའི་རིག་པ་འདི་གསུངས་སོ།། 
ཨོྃ་བཛྲ་ཨཱ་ཡུཿ།
རིག་པ་འདི་ནི་བརྗོད་པ་ཡིས།། 
དབང་ཕྱུག་ཆེན་པོས་ཡང་དག་ལངས།། 
རྡོ་རྗེ་ཚེ་ཡིས་གསོན་བྱས་ནས།། 
བདེ་བ་ཆེན་པོ་ཐོབ་པར་གྱུར།། 
རྣམ་པར་སྣང་མཛད་ཐུབ་ཆེན་ལ།། 
ཞབས་དག་ལ་ནི་བཏུད་ནས་གསོལ།། 
མགོན་པོ་བཅོམ་ལྡན་སྐྱབས་སུ་གསོལ།། 
རྡོ་རྗེ་འཛིན་པ་དེ་གདུག་མིན།། 
ཀུན་མཁྱེན་བཅོམ་ལྡན་བཀའ་སྩལ་པ།། 
ང་ཡིས་བརྩེ་བར་བྱ་མི་ནུས།། 
འདི་ནི་གདུག་པ་ཤིན་ཏུ་དྲག།
དེ་ཉིད་ལ་ནི་སྐྱབས་སུ་སོང་།། 
རྡོ་རྗེ་ཁྲོ་བོས་ལྷ་ཆེན་པོ།། 
ཀུན་དུ་བོས་ནས་འདི་སྐད་སྨྲས།། 
ང་ཡིས་བསྟན་པའི་བཀའ་དག་ནི།། 
གདུག་པ་ཆེན་པོ་མཉན་པར་གྱིས།། 
རྡོ་རྗེ་གནོད་སྦྱིན་བདག་ཆེན་ལ།། 
ལྷ་ཆེན་པོ་ཡིས་སླར་སྨྲས་པ།། 
འཆི་བ་ཆེན་པོ་བཟོད་ནུས་ཀྱི།། 
ཁྱོད་ཀྱི་བཀའ་ལ་གནས་མི་བྱེད།། 
རྡོ་རྗེ་ཁྲོ་བོ་དྲག་པོ་ཆེ།། 
ཁྲོས་པས་གདུག་པ་འཕེལ་འགྱུར་ན།། 
ཧཱུྃ་ནི་ཤིན་ཏུ་འཇིགས་བྱེད་པ།། 
སྙིང་པོ་དྲག་པོ་བརྗོད་པར་གྱུར།། 
ཧཱུྃ།
ཡི་གེ་ཧཱུྃ་ནི་བརྗོད་པ་ཡིས།། 
དབང་ཕྱུག་ཆེན་པོ་སླར་ཡང་འགྱེལ།། 
རྡོ་རྗེ་ཁྲོ་བོ་དྲག་པོ་ཆེ།། 
རྐང་པར་དགུག་པ་ཡང་དག་བརྗོད།། 
ཨོྃ་པཱ་ཏ་ཨཱ་ཀཪྵ་ཎ་བཛྲ་ཧཱུྃ།
དེ་ནས་རྡོ་རྗེ་དབང་པོ་འདི།། 
བརྗོད་པས་རྡོ་རྗེ་ཁྲོ་བོ་ཕྱུང་།། 
ཚིག་ནི་འདི་སྐད་བརྗོད་པར་གྱུར།། 
བཀའ་སྩལ་བརྗོད་ཅིང་འོད་ཆེན་པོ།། 
རྡོ་རྗེ་ཁྲོ་བོས་བཀའ་སྩལ་པ།། 
ཨོྃ་བཱ་ཏ་ཨཱ་ཀཪྵ་ཡ་སརྦ་བཛྲ་དྷ་ར་ཀ་ཙ་ར་ཕཊ་བཛྲ་ཧཱུྃ་ཛཿ།
ཁྲོ་བོ་ཆེན་པོས་འདི་གསུངས་ནས།། 
དབང་ཕྱུག་ཆེན་པོ་ཨུ་མར་བཅས།། 
རྐང་པས་འགུགས་པའི་རྡོ་རྗེ་ཡིས།། 
རྡོ་རྗེ་རྐང་པ་དག་གིས་བཀུག།
རྡོ་རྗེ་ཁྲོ་བོས་དེ་དག་བཀུག།
སྟེང་དུ་རྐང་པ་འོག་ཏུ་མགོ།། 
འཇིག་རྟེན་ཐམས་ཅད་དགོད་འགྱུར་ཅིང་།། 
རྡོ་རྗེ་གདུང་བས་གདུངས་པར་གྱུར།། 
དེ་ནས་རྒྱལ་པོ་རྡོ་རྗེ་འཛིན།། 
དབང་ཕྱུག་ཆེན་པོ་ཨུ་མར་བཅས།། 
ཞབས་ཀྱིས་མནན་ནས་རྡོ་རྗེ་ཡིས།། 
དབང་ཕྱུག་ཆེན་པོ་རྡེག་པར་བྱེད།། 
དེས་ནི་རྐང་པ་གཡོན་པ་ཡིས།། 
དབང་ཕྱུག་ཆེན་པོ་མནན་བྱས་ནས།། 
གཡས་པས་ལྷ་མོ་ཨུ་མ་ཡི།། 
ནུ་མ་དག་གི་བར་དུ་བཙིར།། 
རྡོ་རྗེ་གསང་སྔགས་འདི་ཡིས་ནི།། 
དབང་ཕྱུག་ཆེན་པོ་རབ་ཏུ་མནན།། 
ཨོྃ་བཛྲ་ཨཱ་ཀྲ་མ་ཧོ།
སླར་ཡང་དབབ་པའི་རིག་པ་ནི།། 
རྡོ་རྗེ་ཁྲོ་བོས་ཡང་དག་བརྗོད།། 
ཨོྃ་བཛྲ་ཨཱ་བེ་ཤ་ཧ་ན་ཧ་ན་ཏྲ་ཊ།
དབང་ཕྱུག་ཆེན་པོ་བཅས་གྱུར་པས།། 
རང་གི་ལག་པས་ལན་སྟོང་དུ།། 
རང་གདོང་འཇིགས་སུ་རང་ལ་བརྡེག།
སྟོང་ཕྲག་གཅིག་ཏུ་ཡང་དག་གྱུར།། 
འཇིག་རྟེན་གསུམ་གནས་ཐམས་ཅད་ནི།། 
འོ་དོད་ཆེན་པོ་འབོད་པར་གྱུར།། 
བདག་ཅག་གི་ནི་རྒྱལ་པོ་འདི།། 
དེ་ལྟ་བུ་ཡི་བདག་ཉིད་གྱུར།། 
དེ་ནས་རྒྱལ་པོ་རྡོ་རྗེ་འཛིན།། 
བརྩེ་དང་སྙིང་རྗེ་སྐྱེས་པར་འགྱུར།། 
སྙིང་རྗེ་སྟེང་དུ་གཞུག་བྱ་སྟེ།། 
སངས་རྒྱས་བྱམས་པ་ཡང་དག་བརྗོད།། 
ཨོྃ་བུད་དྷ་མཻ་ཏྲི་རཀྵ།
དཔལ་ལྡན་རྡོ་རྗེ་འཛིན་གཙོ་བོས།། 
དེ་ནས་སྔགས་འདི་གསུངས་པ་ཡིས།། 
དབང་ཕྱུག་ཆེན་པོའི་སྡུག་བསྔལ་དེ།། 
སྐད་ཅིག་དེ་ལ་ཉེ་བར་ཞི།། 
ཕྱག་ན་རྡོ་རྗེའི་ཞབས་དག་གིས།། 
རེག་པས་དབང་ཕྱུག་ཆེན་པོས་ནི།། 
ས་ཆེན་པོ་ནི་ཡང་དག་འཐོབ།། 
ཏིང་ངེ་འཛིན་དང་གཟུངས་དེ་བཞིན།། 
ཐ་མལ་བ་ཡི་ལུས་བོར་ནས།། 
རྡོ་རྗེ་འཛིན་ལ་ཕུལ་བར་གྱུར།། 
ལྷ་ཆེན་འདི་ནས་ཤི་འཕོས་ནས།། 
ཤི་ཞིང་ལུས་ནི་བོར་ནས་སུ།། 
གང་གཱ་སུམ་ཅུ་རྩ་གཉིས་ཀྱི།། 
བྱེ་སྙེད་སངས་རྒྱས་ཞིང་དང་མཉམ།། 
ཐལ་བས་གཡོགས་པའི་གནས་ཞེས་པ།། 
སངས་རྒྱས་ཞིང་ནི་ཡིད་འོང་བ།། 
དེ་རུ་སོང་ནས་ལྷ་ཆེན་པོ།། 
སངས་རྒྱས་འབྱུང་བའང་བསྟན་པར་གྱུར།། 
ཐལ་བའི་དབང་ཕྱུག་སྒྲ་དབྱངས་ཅན།། 
དེ་བཞིན་གཤེགས་པ་དེར་གནས་གྱུར།། 
དེ་ནས་ཤི་བའི་ལུས་དེ་ཡིས།། 
ཆེད་དུ་བརྗོད་པ་ཡང་དག་བརྗོད།། 
སངས་རྒྱས་ཀུན་གྱི་མཐུ་ཡིས་ནི།། 
ཚིགས་བཅད་གཅིག་ནི་མངོན་པར་བརྗོད།། 
ཨེ་མའོ་སངས་རྒྱས་ཐམས་ཅད་ཀྱི།། 
སངས་རྒྱས་ཡེ་ཤེས་བླ་ན་མེད།། 
བསད་ནས་སྐད་ཅིག་བདག་གིས་ནི།། 
མྱ་ངན་འདས་པའི་གནས་དགོད་མཛད།། 
རྡོ་རྗེ་ཁྲོ་བོ་རྒྱལ་པོ་ཆེས།། 
དབང་ཕྱུག་ཆེན་པོ་ཡང་དག་ཕྱུང་།། 
ཁྱབ་འཇུག་ལ་སོགས་ལྷ་རྣམས་ལ།། 
ཀུན་དུ་བོས་ནས་འདི་གསུངས་པ།། 
རབ་མཆོག་དཀྱིལ་འཁོར་འདི་རུ་ནི།། 
གཙོ་བོ་རབ་ཏུ་ཞུགས་པར་གྱིས།། 
གལ་ཏེ་དེ་བཞིན་མི་བྱེད་ན།། 
དབང་ཕྱུག་ཆེན་པོ་བཞིན་དུ་བྱ།། 
དེ་ནས་ལྷ་ཀུན་འཇིགས་གྱུར་ཏེ།། 
སྐྲག་ནས་ཐམས་ཅད་ཀྱིས་ཞུས་པ།། 
དེ་བཞིན་དུ་ནི་བགྱིད་པར་འཚལ།། 
བདག་ཅག་ཁྱེད་ཀྱི་བྲན་དུ་གྱུར།། 
རྒྱལ་པོ་ཁྱོད་ཀྱི་དམ་ཚིག་ནི།། 
ཇི་ལྟར་བསྒྲུབ་པར་མི་བགྱིད་ལགས།། 
བདག་ཅག་རྣམས་ནི་ཁྱོད་ཀྱི་འཁོར།། 
བསྐལ་པ་ཆེན་པོ་བཀའ་སྩོལ་ཅིག།
རྡོ་རྗེ་ཁྲོ་བོས་བཀའ་སྩལ་པ།། 
སངས་རྒྱས་ཆོས་དང་དགེ་འདུན་ལ།། 
སྐྱབས་སུ་རབ་ཏུ་འགྲོ་བར་གྱིས།། 
བྱང་སེམས་ཡང་དག་བསྐྱེད་ནས་ནི།། 
སེམས་ཅན་ཀུན་ལ་ཡང་དག་སྦྱོར།། 
སྲོག་གཅོད་པ་ན་སྤང་བར་གྱིས།། 
རྐུ་དང་བརྫུན་དུ་སྨྲ་བ་དང་།། 
གཞན་གྱི་ཆུང་མ་དེ་བཞིན་དུ།། 
དེ་ནི་དང་པོར་སྤང་བར་གྱིས།། 
སེམས་ཅན་གནོད་དང་ལྡན་པ་ནི།། 
ཅི་ནས་ཀྱང་ནི་མི་བྱའོ།། 
བྱང་ཆུབ་སྤྱོད་པ་རབ་སྦྱོར་བ།། 
དེ་ལ་ལྷོད་མིན་བརྩོན་པར་བྱ།། 
ང་ཡི་བསྟན་པའི་བཀའ་ཡི་ནི།། 
འདི་དག་དམ་ཚིག་ཡང་དག་བརྗོད།། 
ང་ཡི་ཚིག་ནི་མཉན་པར་གྱིས།། 
མིན་ན་ཁྱོད་ནི་ཀུན་དུ་སྲེག།
དེ་ནས་འཇིག་རྟེན་གསུམ་འཁོར་ལོས།། 
དེ་ནས་ཚིག་ནི་བླངས་ནས་ཀྱང་།། 
བྱང་སེམས་ཡང་དག་བསྐྱེད་ནས་ནི།། 
དཀོན་མཆོག་གསུམ་ལ་སྐྱབས་སུ་སོང་།། 
རྡོ་རྗེ་ཁྲོ་བོ་རྒྱལ་པོ་ཆེས།། 
ཀུན་དུ་ཕྱག་རྒྱ་བྱིན་ནས་ཀྱང་།། 
ཕྱག་རྒྱའི་སྙིང་པོ་འདི་ཡིས་ནི།། 
རྡོ་རྗེ་ཏི་རིནྟི་རི་ཡི།། 
དཀྱིལ་འཁོར་དུ་ནི་བཅུག་གྱུར་པས།། 
ཨོྃ་བཛྲ་ས་མ་ཡ་གྲྀཧྞ་བུདྡྷ་ས་མ་ཡེ་བཛྲ་སཏྭ་ས་མ་ཡ་མ་ནུ་སྨ་ར།
སརྦ་ཏ་ཐཱ་ག་ཏ་ས་མ་ཡ་ཏྲཾ།
དྲྀ་ཌྷོ་མེ་བྷ་བ།
ཨ་པྲ་ཏི་ཧ་རོ་མེ་བྷ་བ།
སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཿ།
ཀུ་རུ་ཧ་ཧ་ཧ་ཧ་ཧཱུྃ།
དེ་ནས་བརྗོད་པ་ཙམ་གྱིས་ནི།། 
ཕྱག་རྒྱ་ཀུན་དུ་བབས་པར་གྱུར།། 
རྡོ་རྗེ་ཏི་རིནྟི་རི་ཡི།། 
ཕྱག་རྒྱ་ཀུན་དུ་བསྟན་པར་གྱུར།། 
དེ་དག་རིམ་བཞིན་བཅུག་ནས་ནི།། 
རྡོ་རྗེ་རིན་ཆེན་དབང་བསྐུར་གྱུར།། 
རྡོ་རྗེ་མཚན་མ་ལག་བྱིན་ནས།། 
རྡོ་རྗེ་མིང་ནི་དབང་བསྐུར་གྱུར།། 
དེ་ལ་ལྷ་རྣམས་ཐམས་ཅད་ནི།། 
རྡོ་རྗེ་མིང་གི་དབང་བསྐུར་འགྱུར།། 
སྔོན་ལ་འཇིག་རྟེན་གསུམ་བདག་པོ།། 
གོ་རིམས་བཞིན་དུ་དབང་བསྐུར་འགྱུར།། 
ཁྱབ་འཇུག་ཅེས་བྱར་གནས་པ་ནི།། 
སྒྱུ་མའི་རྡོ་རྗེ་ཞེས་བྱར་གྲགས།། 
གཞོན་ནུ་རྡོ་རྗེ་དྲིལ་བུ་སྟེ།། 
ཚངས་པ་རྡོ་རྗེ་ཐུབ་པ་ཉིད།། 
དབང་པོ་རྡོ་རྗེ་མཚོན་ཆ་ཉིད།། 
དེ་དག་རིག་པའི་བདག་པོར་བཤད།། 
རྒྱལ་པོ་བཞི་པོ་གཟི་བརྗིད་ཆེ།། 
རྫུ་འཕྲུལ་ཆེན་པོ་སྟོབས་ཆེན་པོས།། 
བར་སྣང་ལ་ནི་རྒྱུ་བ་ཉིད།། 
རྡོ་རྗེའི་མིང་གིས་དབང་བསྐུར་གྱུར།། 
ཉི་མ་རྡོ་རྗེ་འཁྱིལ་བ་སྟེ།། 
དེ་བཞིན་ཟླ་བ་རྡོ་རྗེ་འོད།། 
དབྱིག་ཆེན་རྡོ་རྗེ་དབྱིག་ཏོ་སྟེ།། 
སེར་སྐྱ་རྡོ་རྗེ་སེར་སྐྱ་མིན།། 
དེ་ལ་སོགས་པ་ཁྲོ་རྒྱལ་པོ།། 
རྡོ་རྗེ་ཁྲོ་བོར་དབང་བསྐུར་གྱུར།། 
དེ་ནས་མཁའ་སྤྱོད་ལྷ་རྣམས་ནི།། 
རྡོ་རྗེ་མིང་གིས་དབང་བསྐུར་གྱུར།། 
མྱོས་ཆེན་རྡོ་རྗེ་མྱོས་པ་སྟེ།། 
རྡོ་རྗེ་ཕྲེང་བ་སྦྲང་རྩི་བྱེད།། 
རྣམ་པར་རྒྱལ་དང་རྒྱལ་བྱེད་དང་།། 
རྡོ་རྗེ་ཤེས་དང་རྒྱལ་བར་ལྡན།། 
ཚོགས་ཀྱི་བདག་པོ་རྒྱལ་པོ་དག།
ཞེས་བྱ་ལ་སོགས་དབང་བསྐུར་གྱུར།། 
དེ་ནས་ས་ལ་གནས་པ་རྣམས།། 
རྡོ་རྗེའི་མིང་གིས་དབང་བསྐུར་གྱུར།། 
གཏུན་ཤིང་མཛོད་ནི་བསྲུང་བ་སྟེ།། 
མེ་ནི་དེ་བཞིན་རྡོ་རྗེ་མེ།། 
རྡོ་རྗེ་རླུང་ནི་རླུང་ཆེན་པོ།། 
རྡོ་རྗེ་འཇིགས་བྱེད་ང་ན་རྡོ་རྗེ།། 
དེ་འདྲ་ལ་སོགས་ཕོ་ཉ་རྣམས།། 
རྡོ་རྗེ་མཆོག་གིས་དབང་བསྐུར་གྱུར།། 
དེ་ནས་ས་འོག་གནས་པ་ནི།། 
རྡོ་རྗེ་ལྕགས་ཀྱུ་རྐང་ཟ་བ།། 
དེ་བཞིན་གཤིན་རྗེ་རྡོ་རྗེ་ནག།
ས་ཡི་གཙུག་ནི་བགེགས་རྡོ་རྗེ།། 
ཆུ་ལྷ་མགོན་པོ་རྡོ་རྗེ་འཛིན།། 
དེ་ནས་ལྷ་མོ་ཇི་བཞིན་དུ།། 
གོ་རིམས་བཞིན་དུ་དབང་བསྐུར་གྱུར།། 
རྡོ་རྗེ་མིང་གི་དབང་བསྐུར་གྱིས།། 
ཡུམ་གྱི་མཆོག་རྣམས་དབང་བསྐུར་གྱུར།། 
ཁྱབ་འཇུག་མ་ནི་རྡོ་རྗེ་གསེར།། 
དྲུག་ལྡན་རྡོ་རྗེ་གཞོན་ནུ་མ།། 
ཚངས་པ་རྡོ་རྗེ་བརྒྱད་ཅུ་མ།། 
དབང་མོ་རྡོ་རྗེ་ཁུ་ཚུར་མ།། 
གསོད་བྱེད་རྡོ་རྗེ་གསོད་ཉིད་མ།། 
སྣར་མ་རྡོ་རྗེ་འོད་ལྡན་མ།། 
དེ་ལས་དབྱིག་པ་རྡོར་མཆོག་མ།། 
འཕྲོག་མ་རྡོ་རྗེ་སྐ་རགས་ཏེ།། 
གསོད་བྱེད་རྡོ་རྗེ་འཇིགས་མ་སྟེ།། 
གནམ་ལྕགས་རྡོ་རྗེ་གནམ་ལྕགས་མ།། 
ནམ་གྲུ་རྡོ་རྗེ་དབང་ལྡན་མ།། 
གོས་ཅན་རྡོ་རྗེ་གོས་ཅན་མ།། 
རྡོ་རྗེ་ཕོ་ཉ་ཞི་བ་མ།། 
རླུང་ལྷ་རྡོ་རྗེ་ཤུགས་ཅན་མ།། 
ལུས་ངན་མ་ནི་རྡོ་རྗེ་གདེངས།། 
མེ་ལྷ་དེ་བཞིན་རྡོ་རྗེ་འབར།། 
ཕག་མོ་རྡོ་རྗེ་གདོང་ཅན་མ།། 
རྡོ་རྗེ་ནག་མོ་ཙ་མུཎྜི།། 
ཆུ་ལྷ་རྡོ་རྗེ་ཆུ་སྲིན་མ།། 
སྣ་ཆད་མ་ནི་སྤྲུལ་མོ་སྟེ།། 
དེ་འདྲ་ལ་སོགས་གྲངས་མེད་པ།། 
ལྷ་མོ་རྣམས་ནི་དབང་བསྐུར་གྱུར།། 
རང་རང་རིགས་ནི་རྟོགས་ནས་སུ།། 
ཇི་བཞིན་ལྷ་ཡི་བདག་པོར་བཤད།། 
དེ་ནས་ཕྱག་རྒྱ་བཅིང་བ་བྱིན།། 
དེ་བཞིན་དམ་ཚིག་སྙིང་པོའོ།། 
ལྷ་རྣམས་ཀུན་གྱི་བདག་པོ་ཀུན།། 
བཀུག་ནས་དེ་བཞིན་དབང་དུ་འགྱུར།། 
རྡོ་རྗེ་ཕྱག་རྒྱ་གཉིས་བཅིངས་ནས།། 
སྡིགས་མཛུབ་དང་ནི་ལྕགས་ཀྱུ་བཅིངས།། 
འཆིང་བ་དང་ནི་གྲོལ་བྱེད་པར།། 
དངོས་པོ་བྱ་བའི་དོན་སེམས་དཔའ།། 
དེ་ཡི་མདུན་དུ་ཁྱེད་རྣམས་ནི།། 
བྱ་བ་བསྒྲུབ་ཕྱིར་གནས་པར་གྱིས།། 
ཁྱོད་ཀྱི་སྲོག་ནི་ཉམས་གྱུར་པའི།། 
དེ་བཞིན་དམ་ཚིག་སྦྱིན་མི་བྱ།། 
རྒྱ་ཆེར་ཕྱག་རྒྱ་ཆེན་པོར་ནི།། 
ཐེག་པ་ཆེན་པོ་མངོན་བསྡུས་པས།། 
རྡོ་རྗེ་རྣལ་འབྱོར་སྦྱོར་བྱེད་པ།། 
དེ་ཉིད་ཅེས་བྱ་བསྟན་པ་ཡིན།། 
དཀྱིལ་འཁོར་མཆོག་རྣམས་དེ་དག་དང་།། 
དེ་བཞིན་ལྷ་ལ་སོགས་པ་ཀུན།། 
བཀུག་ཅིང་རབ་ཏུ་བཅུག་པར་གྱུར།། 
རྡོ་རྗེ་ཅན་གྱིས་དབང་བྱས་ནས།། 
རྡོ་རྗེ་ཐམས་ཅད་དབང་བསྐུར་གྱུར།། 
རྡོ་རྗེ་མིང་གིས་མཚན་པར་བྱས།། 
ལྷ་ཆེན་པོ་ནི་གཅིག་པུ་ཉིད།། 
ཞབས་ཀྱིས་འོག་ཏུ་བརྡབས་ནས་བཞག།
འཇིག་རྟེན་གདུག་པ་ཆེར་གྱུར་པ།། 
གདུག་པའི་སྙིང་པོ་ཞེས་བྱར་གྲགས།། 
གདུག་པའི་དཀྱིལ་འཁོར་རྒྱལ་པོ་ཡི།། 
སེམས་ཅན་འོངས་པར་ཐེ་ཚོམ་མེད།། 
ཐང་ཅིག་ཚེས་གྲངས་རེ་རེ་མ།། 
གང་དུ་ཟླ་གཅིག་དཀྱིལ་འཁོར་དུ།། 
སེམས་ཅན་སྟོང་ཕྲག་བརྒྱ་དག་ནི།། 
སྐད་ཅིག་དེ་ལ་སྡུག་བསྔལ་བྱེད།། 
ཡིད་ནི་ཉེ་བར་འཇལ་བར་བྱེད།། 
མདངས་ནི་ཉེ་བར་འཕྲོག་པའི་ནད།། 
མི་ཡི་སྐྱེ་བོ་གསོད་པ་དང་།། 
ཐ་ན་དུག་ཆེན་ཉིད་དང་ནི།། 
གྲོང་ཁྱེར་དང་ནི་གྲོང་རྡལ་དང་།། 
གྲོང་དག་འཇོམས་པར་བྱེད་པ་དག།
སེམས་ཅན་རྣམས་ནི་གཅོད་བྱེད་དང་།། 
སྐྱེ་བོ་སྟོང་པ་སྦྱོར་བྱེད་དང་།། 
དེ་ལྟར་དྲག་ཅིང་འཇིགས་སུ་རུང་།། 
བརྩེ་བ་མེད་ཅིང་སྡིག་བྱེད་པ།། 
གསོད་པ་དང་ནི་འཇོམས་པར་བྱེད།། 
ཤེས་རབ་འཕྲོག་པར་བྱེད་པ་དང་།། 
དྲག་པོ་སྣ་ཚོགས་གཟུགས་འཛིན་པ།། 
དུད་འགྲོའི་འགྲོ་བའི་བར་དང་ནི།། 
སེམས་ཅན་རྣམས་ལ་གནོད་བྱེད་དང་།། 
མྱུར་དུ་མདངས་ནི་འཕྲོག་པ་དང་།། 
ལོ་ཉེས་ཐོག་དང་ཆར་དང་ནི།། 
ཆར་ནི་མི་འབབ་བྱེད་པ་དང་།། 
གྲང་དང་དྲོ་བའི་གདུང་བ་ད་ག།
སྐད་ཅིག་དེ་ལ་སྐྱེད་པ་དང་།། 
གདོན་ནི་འབབ་པར་བྱེད་པ་དང་།། 
ངེས་བཞིན་བདུད་མཆོག་སྐྱེད་པ་དང་།། 
སེམས་ནི་རྣམ་པར་གཡེང་བྱེད་དང་།། 
དེ་འདྲའི་གནོད་སྦྱིན་མཐའ་ཡས་དང་།། 
དེ་ནས་རྒྱལ་པོ་རྡོ་རྗེ་འཛིན།། 
དཀོན་མཆོག་གནས་ཀྱི་དབང་ཕྱུག་སྟེ།། 
སྐྱེ་དགུ་སྣ་ཚོགས་ནད་ཀྱིས་བཏབ།། 
ཡེ་ཤེས་ཀྱི་ནི་སྤྱན་གྱིས་གཟིགས།། 
དམ་ཚིག་སྡང་བའི་སེམས་ཅན་དང་།། 
ཡམས་དང་དེ་བཞིན་ཉེ་བར་འཚེ།། 
རིམས་དང་གདོན་དང་དུག་དྲག་པོ།། 
སྐྱེ་དགུ་འདི་རྣམས་འཇོམས་པར་བྱེད།། 
སྣ་ཚོགས་སྡུག་བསྔལ་ཀུན་དུ་འཁྲུགས།། 
འཇིགས་པ་སྣ་ཚོགས་དག་གིས་ཁྱབ།། 
ཐམས་ཅད་ཉམས་ཤིང་ཟིལ་གྱིས་ནོན།། 
སྡུག་བསྔལ་དྲག་པོས་སྡུག་བསྔལ་གྱུར།། 
སླར་ཡང་བདེ་བར་བྱ་བའི་ཕྱིར།། 
ནག་པོའི་སྔགས་ནི་ཡོངས་སུ་གཟུང་།། 
མཁའ་འགྲོ་མ་མོ་རྣལ་འབྱོར་མས།། 
འགྲོ་བའི་དོན་ནི་ཀུན་དུ་ཁྱབ།། 
རིམས་དང་གདོན་དང་འབྱུང་པོ་དང་།། 
མཁའ་འགྲོ་མ་མོ་འབྱུང་པོ་དང་།། 
གདུག་པ་རྣམས་ཀྱིས་ཀུན་དུ་ཁྱབ།། 
འཇིག་རྟེན་སྡུག་བསྔལ་སྣོད་འདི་ནི།། 
གཟིགས་ནས་རྡོ་རྗེ་འཛིན་རྒྱལ་པོས།། 
ཐུགས་རྗེ་དག་ནི་བསྐྱེད་པར་གྱུར།། 
ཀྱེ་མའོ་སེམས་ཅན་འདི་སྡུག་བསྔལ།། 
དེ་ལ་རྗེས་སུ་བརྩེ་བྱེད་མེད།། 
ང་ནི་ཁོ་ན་རང་བྱུང་སྟེ།། 
དེ་བཞིན་སྡུག་བསྔལ་ཐམས་ཅད་འཕྲོག།
ང་ལ་ལོག་པར་རྟོག་པ་སྟེ།། 
སྐྱེ་དགུ་དེ་ལ་བརྩེ་བ་མེད།། 
དབང་ཕྱུག་ཆེན་པོ་གང་ཡིན་དང་།། 
གདུག་པ་ཐམས་ཅད་རབ་འདུལ་བྱེད།། 
ཡང་དག་བྱང་ཆུབ་རང་བྱུང་འགྱུར།། 
སྐྱེ་དགུ་མ་ལུས་བསྐྱབ་པར་བྱ།། 
ཐམས་ཅད་དག་ནི་དགུག་བྱ་ཞིང་།། 
དེ་བཞིན་དམ་ཚིག་བསྲུང་བར་བྱ།། 
གནོད་དང་ཕན་པ་བྱས་ནས་ནི།། 
སྐྱེ་དགུ་འདི་དག་རྣམ་པར་གྲོལ།། 
དེ་ནས་རྒྱལ་པོ་རྡོ་རྗེ་འཛིན།། 
དཀྱིལ་འཁོར་སྐྱོབ་དང་ཕན་འདོགས་པ།། 
ཞེས་བྱ་དེ་འདྲའི་ཏིང་འཛིན་ལ།། 
སེམས་དཔའ་ཆེན་པོ་སྙོམས་པར་ཞུགས།། 
མགོན་པོ་ཆེན་པོ་སངས་རྒྱས་ཀུན།། 
འདི་ལྟར་བཀའ་ནི་ནོད་པར་བྱེད།། 
དེ་ནས་སངས་རྒྱས་ཐམས་ཅད་ཀྱི།། 
དེ་བཞིན་སྙིང་པོ་ཕྱུང་བར་གྱུར།། 
ཨོཾ་བཛྲི་སུམ་བྷ་ནི་སུམ་བྷ་ཧཱུྃ་ཕཊ།
དེ་ནས་རྒྱལ་པོ་རྡོ་རྗེ་འཛིན།། 
སངས་རྒྱས་བཀའ་ནི་བཟུང་ནས་ཀྱང་།། 
ཕྱི་རོལ་དཀྱིལ་འཁོར་དགུག་པའི་ཕྱིར།། 
ལྕགས་ཀྱུའི་སྙིང་པོ་རབ་ཏུ་ཕྱུང་།། 
ཨོྃ་བཛྲ་ས་མ་ཡ་ཨཱ་ཀཪྵ་ཡ་སརྦ་མཎྡ་ལ་བཛྲ་དྷ་ར་སཏྭ་མཱ་ཏི་ཀྲ་མ་ཧཱུྃ་ཕཊ།
རིག་པ་བརྗོད་པར་གྱུར་པ་ཡིས།། 
རྡོ་རྗེ་ལྕགས་ཀྱུ་ཤིན་ཏུ་བརྟན།། 
ལྕགས་ཀྱུ་བདག་ཉིད་ཆེ་མཆོག་ནི།། 
བརྒྱ་ཕྲག་གྲངས་མེད་བྱུང་བར་གྱུར།། 
སྟོང་གསུམ་གྱི་ནི་འཇིག་རྟེན་འདི།། 
རིམ་བཞིན་རབ་ཏུ་ཐིམ་པར་གྱུར།། 
གང་ཞིག་ཕྱོགས་རྣམས་བཅུ་པོ་རུ།། 
གདུག་པའི་དཀྱིལ་འཁོར་མཐོང་བར་གྱུར།། 
གདུག་པ་དེ་རྣམས་བཀུག་ནས་ཀྱང་།། 
དེ་བཞིན་གོང་བུ་གཅིག་ཏུ་བྱ།། 
རྡོ་རྗེ་མེ་ཡིས་ཀུན་དུ་གསུངས།། 
རི་རབ་རྩེ་མོ་ཕབ་ནས་ནི།། 
ཚད་མེད་བགྲང་དུ་མེད་པ་རྣམས།། 
ཕྱི་རོལ་གྱི་ནི་དཀྱིལ་འཁོར་འོངས།། 
རྡོ་རྗེ་དབང་པོའི་གནས་ཀུན་དུ།། 
འཁོར་ཉིད་དུ་ནི་ཡང་དག་གནས།། 
དེ་ནས་རྡོ་རྗེ་འཛིན་རྒྱལ་པོས།། 
གདུག་པའི་དཀྱིལ་འཁོར་བོས་ནས་ནི།། 
ཀྱེ་གདུག་སྐྱེ་དགུ་རྣམས་ལ་ནི།། 
རྣམ་པར་འཚེ་བ་སྤང་བར་གྱིས།། 
ཁྱེད་རྣམས་ཀྱིས་ནི་དམ་ཚིག་ལོང་།། 
སྲོག་ཆགས་ཐམས་ཅད་གསོད་པ་སྤངས།། 
མིན་ན་ཁྱེད་རྣམས་གཡས་འབར་བས།། 
དེ་བཞིན་ང་ཡིས་ཐལ་བར་བྱ།། 
གདུག་པའི་དམ་ཚིག་དཀྱིལ་འཁོར་གྱིས།། 
ཚིག་གཅིག་ཏུ་ནི་ཞུས་གྱུར་པ།། 
མགོན་པོ་བདག་ཅག་ཤ་ཟ་སྟེ།། 
ཇི་ལྟར་བགྱི་བ་བཀའ་སྩོལ་ཅིག།
དེ་ནས་རྡོ་རྗེ་འཛིན་དྲག་པོས།། 
མ་བསྡམས་པ་ཡི་ཚིག་གསན་ནས།། 
རྡོ་རྗེ་ཁྲོ་བོ་རབ་བརྗིད་བཀའ།། 
སྙིང་པོ་དྲག་པོ་གསུངས་པར་གྱུར།། 
ཨོྃ་བཛྲ་ཀྲོ་དྷ་ཧ་ན་ད་ཧ་པ་ཙ་བི་དྷཱཾ་ས་ཡ་བི་ཀྲྀ་ཧ་སརྦ་དུཥྚཱན་ས་མ་ཡ་མུ་དྲཱ་མནྜ་ལ་བྷཉྫ་བྷཉྫ།
མར་དྷ་མར་དྷ།
ཁཱ་ད་ཁཱ་ད།
པཱ་ར་མནྟྲ།
བཛྲ་ས་མ་ཡ་ཧཱ་ཕཊ།
ཁྲོ་བོ་ཆེན་པོས་འདི་བརྗོད་པས།། 
རབ་དྲག་གདུག་པ་དེ་དག་ནི།། 
ཚིག་ཅིང་རབ་ཏུ་འགྱེལ་འགྱུར་ཞིང་།། 
དམ་ཚིག་ཕྱག་རྒྱ་ཉམས་པར་གྱུར།། 
འོ་དོད་འབོད་ཅིང་ངུ་བར་གྱུར།། 
གཅིག་ལ་གཅིག་ནི་སྨྲ་བར་བྱེད།། 
ཇི་སྐད་སྨྲ་བ་བཞིན་བྱས་ཏེ།། 
འོན་ཀྱང་བདེན་པར་སྨྲ་མི་བྱ།། 
རྡོ་རྗེ་སེམས་དཔའ་དྲག་པོ་ཆེ།། 
རང་བཞིན་གྱིས་ནི་སངས་རྒྱས་བདག།
སྟོབས་ཆེན་གསང་བའི་དབང་པོ་ཡིས།། 
བཅོམ་ལྡན་ཐམས་ཅད་མཁྱེན་པས་གསུངས།། 
ཨོྃ་ནི་སུམ་བྷ་ཧ་ན་ད་ཧ་པ་ཙ་གྲྀཧྞ་བན་དྷ་ཧཱུཾ་ཕཊ།
དེ་ནས་རྒྱལ་པོ་རྡོ་རྗེ་འཛིན།། 
སངས་རྒྱས་བཀའ་ལ་རབ་གནས་པས།། 
རྡོ་རྗེ་ཁྲོ་བོ་རབ་ཟ་བྱེད།། 
སྙིང་པོ་དྲག་པོ་བརྗོད་པར་གྱུར།། 
ཨོྃ་མ་ཧཱ་བཛྲ་ཀྲོ་དྷ་པཱ་ད་སརྦ་དུཥྚ་མནྜ་ལ་ཕིནཱ་ཤ་ཡ།། 
སརྦ་དུཥྚ་སམ་ཡ་ཡན་བི་ཀི་ར་བི་དྷྭཾ་ས་ཡ་སྥོ་ཊ་ཡ།
བྷཉྫ་ཡ།
བྷཉྫ་ཡ།
སརྦ་དུཥྚ་ས་མ་ཡ་མུ་དྲཱཾ་བྷན་དྷ་གྲྀཧྞ།
ཧ་ནད་ཧ་པ་ཙ།
སརྦ་དུཥྚ་ས་མ་ཡ་ས་ཏྭ་ས་མ་ཡ་ཧཱུཾ་ཕཊ།
དེ་ནས་འདི་ནི་བརྗོད་ཙམ་གྱིས།། 
རྡོ་རྗེ་ཁྲོ་བོ་བདག་ཉིད་ཆེ།། 
གཏུམ་པོ་དྲག་པོ་ཤིན་ཏུ་འཇིགས།། 
རྡོ་རྗེ་ཁྲོ་བོ་རབ་ཏུ་ཕྱུང་།། 
རིགས་བཅས་དཔུང་དང་བཅས་ལྡན་པ།། 
དམ་ཚིག་སྡང་བ་བཟུང་ནས་ནི།། 
ཤིན་ཏུ་འཇིགས་པས་སྐྲག་གྱུར་ཅིང་།། 
རྒྱ་མཚོ་ཡང་ནི་རབ་ཏུ་སྒུལ།། 
ཕྱག་རྒྱ་རབ་འཇིགས་དེ་དག་གིས།། 
རྣམ་པར་བཅོམ་ཞིང་ཟིལ་གྱིས་མནན།། 
རྡོ་རྗེ་མེ་ཡིས་བསྲེགས་ནས་ནི།། 
ཐམས་ཅད་དུ་ནི་ཐལ་བར་བྱས།། 
བྱང་སེམས་ལས་བྱུང་རྡོ་རྗེ་ཅན།། 
ཇི་ལྟར་སེམས་ཅན་སྲེག་པར་བྱེད།། 
འདི་ནི་གཞུག་པའི་ཚིག་ཡིན་ཏེ།། 
ཕན་པའི་རིགས་ཅན་རྒྱལ་བདག་སྐྱེས།། 
འདོད་ཆགས་སྐྱོན་ལ་སོགས་ལྟ་བ།། 
ཉོན་མོངས་དྲི་མ་གང་ཤེས་ནས།། 
རྡོ་རྗེ་ཅན་གྱིས་དྲི་མ་འདི།། 
བཟུང་ནས་ཡེ་ཤེས་མེ་ཡིས་བསྲེགས།། 
སེམས་ཅན་ཤིན་ཏུ་འཇིགས་ཏེ་སྐྲག།
བྱང་ཆུབ་སྤྱོད་པས་བྱང་ཆུབ་གནས།། 
མི་བསྐྱོད་པ་ཡི་གནས་སྐྱེས་ཤིང་།། 
རྡོ་རྗེ་ཅན་ནི་མཆོག་ཏུ་གྱུར།། 
ཕྱག་ན་རྡོ་རྗེ་སེམས་དཔའ་ཆེ།། 
རྡོ་རྗེ་ཆེན་པོ་ཕྱག་རྒྱ་འགུགས།། 
ཞེས་བྱ་དེ་འདྲའི་ཏིང་འཛིན་ལ།། 
འཇིགས་པ་མེད་པར་སྙོམས་པར་ཞུགས།། 
མཁའ་འགྲོ་མ་ནི་རྗེས་སྦྱང་ཕྱིར།། 
རྒྱལ་བ་ལ་ནི་བཀའ་ནོད་གྱུར།། 
ཕྱག་ན་རྡོ་རྗེ་སྟོབས་ཆེན་ལ།། 
དེ་ནས་སངས་རྒྱས་ཀུན་གསུངས་པ།། 
ཨོྃ་ཧ་ན་ཧ་ན་བཛྲ་ཧཱུྃ་ཕཊ།
དེ་ནས་རྡོ་རྗེ་འཛིན་དྲག་པོས།། 
སངས་རྒྱས་ཀུན་གྱི་གསུང་ཐོས་ནས།། 
འཇིགས་པ་འགུགས་པའི་རྡོ་རྗེ་ནི།། 
རང་ཉིད་ཀྱི་ནི་སྔགས་འདི་བརྗོད།། 
ཨོྃ་བཛྲ་ཨཱ་ཀཪྵ་ཡ་ཤཱི་གྷྲཾ།
སརྦ་དུཥྚ་གྲྀཧྞ་བཛྲ་ས་ཏྱེ་ན་ཧཱུྃ་ཛཿ།
དེ་ནས་བརྗོད་པ་ཙམ་གྱིས་ནི།། 
མཁའ་འགྲོ་མ་ནི་མདངས་འཕྲོག་པ།། 
རྣལ་འབྱོར་སྔགས་དང་ཕྱག་རྒྱར་བཅས།། 
རི་རབ་ཏུ་ནི་ཀུན་དུ་འདུས།། 
རྡོ་རྗེ་ལྕགས་ཀྱུས་བཀུག་ནས་ནི།། 
འབར་བ་དང་བཅས་འབར་བར་གྱུར།། 
སྤྱི་བོར་ཐལ་མོ་སྦྱར་ནས་རྩིག།
སྨྲས་པ་རྡོ་རྗེ་འཛིན་པས་སྐྱོབས།། 
སྐལ་ཆེན་རྡོ་རྗེ་ཅན་གྱིས་གསུངས།། 
ཀྱེ་གདུག་ཚོགས་ཆེན་པོ་མྱུར་བ་རུ།། 
གསོད་པ་སྤོངས་ལ་བཀའ་ཉན་གྱིས།། 
དེ་དག་རེ་རེ་ཞིང་སྨྲས་པ།། 
བདག་ཅག་འདི་རྣམས་ཤ་ཟ་སྟེ།། 
གང་ཞིག་རྟག་ཏུ་གསོན་གྱུར་པ།། 
བདག་ཅག་ལ་ནི་ཐབས་བསྟན་གསོལ།། 
དེ་ནས་རྒྱལ་པོ་རྡོ་རྗེ་འཆང་།། 
དེ་ཡིས་ཐབས་ནི་འདི་གསུངས་སོ།། 
ཟླ་གཅིག་ལོན་ནས་ཤི་བ་གང་།། 
དེ་ནི་བཟའ་བ་བླང་བར་གྱིས།། 
བྱང་ཆུབ་སེམས་ལ་ཆགས་བྲལ་ནས།། 
གསང་བ་སྨོད་པ་ལྷུར་ལེན་པ།། 
ཁྱོད་དང་ལྷན་ཅིག་ཡང་དག་སྦྱོར།། 
དེ་བཟའ་བ་ནི་གནང་བར་གྱིས།། 
ཕྱག་རྒྱ་ཡི་ནི་སྙིང་པོ་འདི།། 
རྟག་ཏུ་བཅང་བར་བྱ་བ་སྟེ།། 
ཕྱི་རོལ་ཐམས་ཅད་སྤངས་ནས་ནི།། 
སངས་རྒྱས་བསྟན་པ་བསྲུང་བར་གྱིས།། 
ཨོྃ་བཛྲ་པྲ་ཏི་གྲྀ་ཧྞ་ཧྲྀ་ད་ཡ་ཨཱ་ཀཪྵ་ཡ།
ཙརྱ་ཡཾ་མེ་ས་དྷོ་དྷེ་ན་མི་ནི་ཡ་ཏེ་ཧཱ་ས་རི་དྷ་ཡཾ་ནི་ཥྐ་མ་དུ་ས་མ་ཡ་ཧཱུྃ་ཛཿ།
དེ་ནས་རྒྱལ་པོ་རྡོ་རྗེ་འཛིན།། 
རང་གི་སྔགས་དང་ཕྱག་རྒྱར་ལྡན།། 
ཁྲོ་བོ་སྤྱི་གཙུག་རྒྱལ་པོ་ནི།། 
རྣལ་འབྱོར་པ་ནི་དེ་ཡིས་སྤྲོས།། 
གལ་ཏེ་དམ་ཚིག་ལས་འདས་ན།། 
ཁྲ་བོ་བདག་ཉིད་ཆེན་པོ་ཡི།། 
རྟག་ཏུ་མགོ་བོ་འགས་བྱེད་ཅིང་།། 
རིགས་དང་བཅས་པ་ངེས་པར་སྲེག།
བདུད་རྩི་སྨན་གྱི་རྒྱལ་པོ་ཞེས།། 
བྱ་བ་དེ་འདྲའི་ཏིང་འཛིན་ལ།། 
སེམས་དཔའ་ཆེན་པོ་སྙོམས་ཞུགས་ནས།། 
ནད་ཀྱི་དོན་དུ་ཚོལ་བར་གྱུར།། 
བཅོམ་ལྡན་འདས་ཀྱིས་བཀའ་སྩལ་པ།། 
ཨོྃ་བཛྲ་ཧཱུྃ་ཕཊ།
དེ་ནས་རྒྱལ་པོ་རྡོ་རྗེ་འཛིན།། 
སེམས་ཅན་ཐམས་ཅད་འཇིག་བྱེད་པས།། 
ནད་རྣམས་ཐམས་ཅད་བཀུག་ནས་ནི།། 
འགུགས་པ་ཡི་ནི་སྙིང་པོ་བརྗོད།། 
ཨོྃ་བཛྲ་ས་མ་ཡ་ཨཱ་ན་ཡ་སརྦ་དུཥྚ་ཛྭཱ་ར་ཎི་དི་ནཱ་ཤ་ཡ་ཧཱུཾ་ཕཊ།
དེ་ནས་བརྗོད་པ་ཙམ་གྱིས་ཀྱང་།། 
ནད་དང་གདོན་གྱི་ཚོགས་ཀུན་དང་།། 
རིམས་སོགས་ཀྱིས་ནི་དེ་ཐོས་ནས།། 
སྟེང་དུ་རྐང་པ་འོག་ཏུ་མགོ།། 
འབར་བའི་མེ་དང་ཡང་དག་ལྡན།། 
ཧ་ཧ་ཞེས་སྒྲོགས་འཇིགས་པར་བྱེད།། 
བདག་ཅག་རིགས་ནི་མ་གཞོམ་པར།། 
ཁྲོ་བོ་ཆེན་པོ་བཀའ་སྩོལ་ཅིག།
རྡོ་རྗེ་རྣལ་འབྱོར་ཆེན་པོས་གསུངས།། 
ང་ཡི་བཀའ་ནི་རབ་ཏུ་ཉོན།། 
སེམས་ཅན་ཉེ་བར་འཇོམས་པ་སྤོངས།། 
མདངས་ཀྱང་འཕྲོག་པར་མ་བྱེད་ཅིག།
དེ་རྣམས་ཀྱིས་སྨྲས་པ།
ཀྱེ་རྒྱལ་པོ་རྡོ་རྗེ་བདག་ཅག་གིས།། 
སྲོག་གི་སྲུང་བ་མཛད་དུ་གསོལ།། 
བདག་ཅག་ཀུན་ནས་གཟི་བརྗིད་ཟ།། 
ཐབས་ནི་ཅུང་ཟད་བརྩམ་དུ་གསོལ།། 
རྡོ་རྗེ་སེམས་དཔའ་རྒྱལ་པོ་ཆེ།། 
དེ་ནས་སྟོབས་ཆེན་གྱིས་སྨྲས་པ།། 
ང་ཡི་སྔགས་དང་ཕྱག་རྒྱ་དག།
གང་ཞིག་བསྲུང་ལ་གནོད་མ་བྱེད།། 
ཨོྃ་བཛྲ་ཀརྨ་བི་ཤོ་དྷ་ཡ་སརྦ་ཨཱ་པ་ར་ཎ་ནི་བུད་དྷ་ས་ཏྭེ་སམ་ཡེ་ཧཱུྃ།
དེ་ནས་ཕྱག་རྒྱ་ཆེན་པོ་ཀུན།། 
ཐེག་པ་ཆེན་པོར་མངོན་བསྡུས་པ།། 
མདོ་སྡེ་གསང་བ་རྒྱལ་པོ་ལས།། 
ཡོངས་སུ་བཤད་པ་ཐམས་ཅད་ཀུན།། 
སྔགས་དང་ཕྱག་རྒྱ་གནས་གང་ན།། 
རྟག་པར་རབ་ཏུ་སྦྱོང་བྱེད་པས།། 
གནས་དེ་རུ་ཡང་རྟག་པ་རུ།། 
ཁྱེད་རྣམས་ཤིན་ཏུ་གནོད་མ་བྱེད།། 
དེ་སྐད་གསུངས་པས་གདོན་ཀུན་ནི།། 
ཧི་ཧི་ཞེས་ནི་སྒྲོགས་པར་གྱུར།། 
སྤྱི་བོའི་རྣལ་འབྱོར་པ་ལ་ནི།། 
གནོད་པ་བྱེད་པ་ཐམས་ཅད་གཏད།། 
དེ་ནས་རྒྱལ་པོ་རྡོ་རྗེ་འཛིན།། 
ཀུན་མཆོག་གནས་ཀྱི་དབང་ཕྱུག་གིས།། 
སྡིག་པ་བྲལ་བའི་ཕྱག་རྒྱ་ཆེ།། 
བློ་གྲོས་ཆེན་པོ་སྙོམས་པར་ཞུགས།། 
ངན་སོང་བཅིང་བར་བྱ་བའི་ཕྱིར།། 
མགོན་པོ་དག་ལ་བཀའ་ནོད་བྱེད།། 
མགོན་ཆེན་སངས་རྒྱས་ཐམས་ཅད་ཀྱིས།། 
ཀུན་ནས་སྙིང་པོ་བརྗོད་པར་གྱུར།། 
ཨོྃ་ཀྵེ་པ་ཡ་བཛྲ་སྭཱ་ཧཱ།
རྡོ་རྗེ་ཤ་སེམས་དཔའི་ཐབས་ཆེན་པོ།། 
རྡོ་རྗེ་ལས་ནི་ཡང་དག་བྱུང་།། 
སེམས་ཅན་རྣམས་ལ་བརྩེ་བྱའི་ཕྱིར།། 
སྡིག་པ་ཐམས་ཅད་བཀུག་པར་གྱུར།། 
ཨོྃ་སརྦ་པཱ་པཾ་ཨ་པཱ་ཡ་ན་བི་ཤོ་དྷ་ན་བཛྲ་ས་མ་ཡ་ཧཱུྃ་ཕཊ།
དེ་སྐད་བརྗོད་ནས་རྣལ་འབྱོར་ཆེས།། 
སྐད་ཅིག་གིས་ནི་ངན་སོང་བཀུག།
རི་ཡི་རྒྱལ་པོ་ཉེ་བ་རུ།། 
ངུ་འབོད་ལ་སོགས་སྣང་བར་གྱུར།། 
རྡོ་རྗེ་སེམས་དཔའ་རྣལ་འབྱོར་ཆེས།། 
ངན་སོང་སེམས་ཅན་ལ་སྨྲས་པ།། 
དཀོན་མཆོག་གསུམ་དང་ང་བསྟན་ལ།། 
མྱུར་དུ་བསྟན་པ་སྐྱབས་སུ་སོང་།། 
དེ་དག་ཐམས་ཅད་ཀྱིས་སྨྲས་པ།། 
སྟོབས་ཆེན་བདག་ཅག་བསྐྱབ་ཏུ་གསོལ།། 
གཙོ་བོས་ཇི་སྐད་བཀའ་སྩལ་པ།། 
དེ་བཞིན་དུ་ནི་བགྱི་བར་འཚལ།། 
དེ་ནས་རྒྱལ་པོ་རྡོ་རྗེ་འཛིན།། 
སྡིག་པ་དྲལ་བ་ངེས་འཆིང་བ།། 
སྡིག་པ་ཐམས་ཅད་རབ་འཇོམས་པ།། 
མཆོག་ཏུ་གསང་བ་གསུངས་པར་གྱུར།། 
ཨོྃ་བཛྲ་པཱ་ཎི་བི་སྥོ་ཊ་ཡ།
སརྦ་ཨ་པཱ་ཡ་བྷན་དྷ་ནཱ་ནི་པྲ་མོ་ཀྵ་ཡ་སརྦཱ་པཱ་ཡ་ག་ཏ་བྷྱཿ།
སརྦ་སཏྭཾ།
སརྦ་ཏ་ཐཱ་ག་ཏ་བཛྲ་སམ་ཡ་ཊྭཱ་ཐ།
སེམས་ཅན་ངན་སོང་རྒྱུ་ཅན་རྣམས།། 
རིག་པ་འདི་ཡིས་དབང་བསྐུར་བས།། 
ངན་སོང་འཁོར་ལོ་དྲལ་བར་གྱུར།། 
རྒྱ་མཚོ་རུ་ནི་རབ་ཏུ་ལྟུང་།། 
དེ་བཞིན་ངན་སོང་ཤི་འཕོས་ནས།། 
དེ་ཀུན་རབ་ཏུ་གྲོལ་བར་གྱུར།། 
སྡུག་བསྔལ་ཀུན་ལས་རབ་ཏུ་གྲོལ།། 
རྡོ་རྗེ་དབང་པོའི་གནས་ཐོབ་གྱུར།། 
དེ་བཞིན་ཐུབ་པ་རྣམ་སྣང་གི།། 
ཞབས་དྲུང་དུ་ནི་སྐྱེས་པར་གྱུར།། 
རྡོ་རྗེ་སེམས་དཔའི་མཐུ་ཡིས་ནི།། 
དེ་བཞིན་མི་ཁོམ་ཟད་པར་གྱུར།། 
རྡོ་རྗེ་སེམས་དཔའི་མཐུ་ཡིས་ནི།། 
དེ་ནས་སྐད་ཅིག་དེས་ཞི་ཐོབ།། 
རྨད་བྱུང་སྣ་ཚོགས་གསང་ཆེན་པོ།། 
ཆོ་འཕྲུལ་དག་ནི་སྐྱེས་པར་གྱུར།། 
སྟོང་གསུམ་གྱི་ནི་འཇིག་རྟེན་འདི།། 
རྡོ་རྗེ་རིན་ཆེན་རང་བཞིན་གནས།། 
རིན་ཆེན་བདུན་གྱིས་རབ་ཏུ་སྤྲས།། 
རྡོ་རྗེ་རིན་ཆེན་གྱིས་རབ་མཛེས།། 
དེ་ཡི་རིགས་ཀྱི་ནང་སོང་ཀུན།། 
སྡུག་བསྔལ་ཐམས་ཅད་རྣམ་པར་སྦྱངས།། 
སེམས་ཅན་བདེ་བ་སྐྱེས་པར་གྱུར།། 
རྡོ་རྗེ་བདེ་བ་ཡང་དག་ལྡན།། 
མཆོག་ཆེན་པོ་ཡི་ཞིང་འདི་ནི།། 
དག་པའི་ཞིང་དུ་རབ་ཏུ་གྲགས།། 
སེམས་ཅན་དག་པ་ཀུན་དུ་ཁྱབ།། 
དེ་བཞིན་རྣལ་འབྱོར་རྡོར་རང་བཞིན།། 
སླར་ཡང་ཤིང་གི་ནགས་ལ་སོགས།། 
རྨད་བྱུང་ཆེན་པོ་སྣང་བ་མེད།། 
རིན་ཆེན་སྣ་བདུན་རང་བཞིན་ཀུན།། 
ནགས་དང་རྩྭ་ལས་སྐྱེས་པར་གྱུར།། 
མཐོན་དམན་དག་དང་རྣམ་པར་བྲལ།། 
ལག་མཐིལ་བཞིན་དུ་མཉམ་པར་སྣང་།། 
ཀ་ཙ་ལི་ལྟར་རེག་ན་བདེ།། 
སྟོང་གསུམ་རབ་ཏུ་གནས་པར་གྱུར།། 
དམྱལ་བ་ལ་སོགས་སྡུག་བསྔལ་ཀུན།། 
དང་པོར་ངན་སོང་ཉེ་བར་ཞི།། 
བཀྲེས་སྐོམ་པ་ཡི་སྡུག་བསྔལ་དག།
ཀུན་དུ་འགགས་པར་མཉམ་པར་གནས།། 
རྒྱ་མཚོ་ཀུན་དུ་ཐིམ་པར་གྱུར།། 
རི་བོ་གཟུགས་ཀྱང་ཀུན་དུ་ཁྱབ།། 
གཞན་འཕྲུལ་གྱི་ནི་ལྷ་རྣམས་དང་།། 
མཚུངས་པ་རུ་ནི་མི་རྣམས་གྱུར།། 
སླར་ཡང་མུ་ཁྱུད་འཁོར་ལོ་མེད།། 
རི་རབ་མནྡ་ར་དག་མེད།། 
ལྷ་ཡི་འཇིག་རྟེན་གནས་ཀྱང་མེད།། 
རྒྱ་མཚོ་མེད་ཅིང་ལྷ་མིན་མེད།། 
ཀླུ་ཡི་གནས་གཞི་དག་ཀྱང་མེད།། 
མི་ཡི་ཁྱིམ་དང་ཁང་པ་མེད།། 
གྲོང་ཁྱེར་ལྗོངས་དང་ཡུལ་འཁོར་དང་།། 
ཕུག་དང་བཅས་པར་རྣམ་པར་བྲལ།། 
མི་ཡི་གནས་ཀྱང་མེད་པ་ཉིད།། 
ཆུ་བོ་ཕུག་དང་ལུང་པ་མེད།། 
མི་དག་གི་ནི་ལུས་ཀྱང་མེད།། 
སེམས་ཅན་འགའ་ཡང་འདིར་མི་སྣང་།། 
ངན་སོང་འཁོར་ལོ་དག་ཀྱང་མེད།། 
མི་ཁོམ་མེད་ཅིང་སྡུག་བསྔལ་མེད།། 
བུད་མེད་སྐྱེས་པ་ལ་སོགས་མེད།། 
རྔ་མོ་གླང་པོ་ལུག་ཀྱང་མེད།། 
དཔག་བསམ་ཤིང་དང་སྤོས་ཀྱི་ཤིང་།། 
རིན་ཆེན་སྣ་བདུན་རང་བཞིན་མཛེས།། 
སྤོས་ཀྱི་ཆུ་ཡི་རྒྱ་མཚོ་དང་།། 
རིན་ཆེན་སྣ་ཚོགས་རྣམས་ཀྱིས་མཛེས།། 
ཤིང་ནི་ཡིད་འོང་ཐམས་ཅད་ལ།། 
རོལ་མོའི་སྒྲ་ནི་མངོན་པར་ཕྱུང་།། 
རོལ་མོའི་ཆོས་ཀྱི་སྒྲ་དག་ཀྱང་།། 
སྟོང་གསུམ་དུ་ནི་ཡོངས་སུ་བྱུང་།། 
ཇི་ལྟར་རྡོ་རྗེ་དབང་པོ་ཡི།། 
རི་རབ་རི་ཡི་རྩེ་མོ་ལྟར།། 
དེ་བཞིན་སྟོང་གསུམ་གྱི་ནི་གནས།། 
རྣམ་པ་སྣ་ཚོགས་འོད་འབར་གྱུར།། 
སྟོང་གསུམ་གྱི་ནི་འཇིག་རྟེན་འདི།། 
གྲུ་བཞིར་རབ་ཏུ་གནས་པར་གྱུར།། 
ཀུན་ནས་ཕྱི་རོལ་གནས་རྣམས་ནི།། 
ཁ་ཁྱེར་དུ་ཡང་སྣང་བར་གྱུར།། 
སླར་ཡང་ཉི་མ་ཟླ་བ་མེད།། 
སྐུར་མ་མེད་ཅིང་ལྷ་ཡང་མེད།། 
རང་གི་ཁང་པའི་ནང་དུ་ཡང་།། 
ལྷ་རྣམས་ཉིད་ཀྱང་མཐོང་མི་འགྱུར།། 
སངས་རྒྱས་འོད་ཀྱིས་ཡོངས་སུ་གསལ།། 
འོད་ཟེར་སྣ་ཚོགས་ཡིད་འཕྲོག་པ།། 
གང་གིས་ཞིང་ནི་ཡང་དག་སྦྱངས།། 
རྡོ་རྗེ་རིན་ཆེན་ཡིད་འོང་བ།། 
རྡོ་རྗེ་དབང་པོའི་གནས་ཉིད་ཀྱང་།། 
སླར་ཡང་སྣང་བར་མི་འགྱུར་རོ།། 
གཞན་དུ་གཞི་ནི་གཅིག་པའི་གནས།། 
གང་དུ་སངས་རྒྱས་རྣམ་འཕྲུལ་པ།། 
སྟོང་གསུམ་གྱི་ནི་འཇིག་རྟེན་འདི།། 
ལྷ་ཡི་པདྨ་ཡོངས་སུ་གསལ།། 
རིན་ཆེན་སྣ་བདུན་རབ་ཏུ་མཛེས།། 
དྲི་ཡི་ཚོགས་ནི་ཡིད་འོང་ལྡན།། 
བསྐལ་པ་ཆེན་པོའི་ཞིང་གི་དབུས།། 
དཀྱིལ་འཁོར་ཤིན་ཏུ་སྡུག་སྟེང་དུ།། 
དཔག་ཚད་སྟོང་ཕྲག་བརྒྱད་ཅུ་ཡི།། 
རྡོ་རྗེ་སེང་གེའི་ཁྲི་བྱུང་གྱུར།། 
ཀུན་ནས་ཕྱོགས་རྣམས་ཐམས་ཅད་དུ།། 
དཔག་ཚད་སྟོང་ཕྲག་དྲུག་ཅུ་ལྡན།། 
རྡོ་རྗེ་རིན་ཆེན་རང་བཞིན་མཛེས།། 
སེང་གེའི་ཁྲི་ནི་བཞི་བྱུང་གྱུར།། 
རྡོ་རྗེ་བླ་རེ་རྣམ་པར་བྲེས།། 
དར་གྱི་ཆུན་པོས་རྣམ་པར་འཕྱང་།། 
དྲིལ་བུའི་དྲ་བ་རྣམ་པར་འཕྱང་།། 
ཞིང་ནི་ཀུན་ནས་རབ་ཏུ་སྤྲས།། 
མེ་ཏོག་སྣ་ཚོགས་ཀུན་དུ་བཀྲམ།། 
སྣ་ཚོགས་སྤྲིན་གྱིས་རབ་ཏུ་གཡོགས།། 
སྣ་ཚོགས་དྲི་ཡིས་ཀུན་དུ་ཁྱབ།། 
དཔག་བསམ་ཤིང་གིས་ཉེ་བར་སྤྲས།། 
དཔག་བསམ་ཤིང་ནི་ཡིད་འོང་ལྡན།། 
རྡོ་རྗེའི་རོལ་མོ་མཛེས་པ་དག།
སྒྲ་ནི་མངོན་པར་འབྱིན་པར་བྱེད།། 
འདི་ཉིད་དང་ནི་ལྷན་ཅིག་ཞིང་།། 
སྒྲིབ་པ་མེད་པའི་རང་བཞིན་དུ།། 
ཕྱོགས་རྣམས་ཀུན་དུ་སྣང་བར་གྱུར།། 
སླར་ཡང་འཇིགས་པར་འགྱུར་བ་མེད།། 
སྟོང་གསུམ་གྱི་ནི་འཇིག་རྟེན་འདི།། 
གང་གཱའི་བྱེ་སྙེད་གྲངས་མེད་པ།། 
ཤིན་ཏུ་ཕྲ་བའི་རྡུལ་སྙེད་ཀྱི།། 
སངས་རྒྱས་ཐམས་ཅད་ཡོངས་སུ་གསལ།། 
ཏིལ་གྱི་གང་བུ་གང་བ་བཞིན།། 
སངས་རྒྱས་ཐམས་ཅད་ཡོངས་སུ་གསལ།། 
ཕྱོགས་རྣམས་ཀུན་ནས་མ་ལུས་པར།། 
སངས་རྒྱས་ཐམས་ཅད་འདིར་གཤེགས་འགྱུར།། 
དབུས་ཀྱི་སེང་གེའི་གདན་དག་ལ།། 
ཆོས་དབྱིངས་འཇིགས་པ་མེད་པ་ལ།། 
རྣམ་པར་སྣང་མཛད་སྟོབས་ཆེན་པོ།། 
སྟོན་པ་བཅོམ་ལྡན་བཞུགས་པར་གྱུར།། 
ཤར་དུ་ཡང་ནི་མི་བསྐྱོད་པ།། 
ལྷོ་རུ་རིན་ཆེན་འབྱུང་ལྡན་ཏེ།། 
ནུབ་ཏུ་འོད་དཔག་མེད་པ་ཡིན།། 
བྱང་དུ་དོན་ཡོད་གྲུབ་པ་སྟེ།། 
མགོན་པོ་ཆེན་པོ་ཕྱོགས་བཞི་རུ།། 
རྡོ་རྗེ་ཡི་ནི་སྟེང་དུ་བཞུགས།། 
ཕྱོགས་དང་ཕྱོགས་མཚམས་དག་ཏུ་ནི།། 
མཉམ་དུ་དམིགས་ནས་རྣམ་པར་གནས།། 
ཆོས་ཀྱི་དབྱིངས་ནས་བསྟན་པར་གྱུར།། 
སངས་རྒྱས་ཐམས་ཅད་བརྟན་པར་བཞུགས།། 
མངོན་པར་བྱང་ཆུབ་རྣམ་པ་ལྔ།། 
ཆོས་ཀྱི་དབྱིངས་ནི་བརྟན་པར་མཛད།། 
སངས་རྒྱས་གྲངས་མེད་ཐམས་ཅད་ནི།། 
རྡོ་རྗེ་ཅན་ནི་ལྔ་ལ་བཞུགས།། 
ཕྱོགས་ནི་རེ་རེར་ཁྱབ་གྱུར་པ།། 
སངས་རྒྱས་གཅིག་གིས་ཡང་དག་བཞུགས།། 
མཚམས་དང་སྟེང་དང་འོག་དག་གི།། 
རྣམ་སྣང་མཛད་ཀྱིས་བརྟན་པར་མཛད།། 
ཆོས་ཀྱི་དབྱིངས་ནི་བརྟན་གྱུར་པ།། 
དབུས་ཀྱི་ཕྱོགས་ཀྱི་སངས་རྒྱས་བཞུགས།། 
དེ་ནས་སངས་རྒྱས་རྣམ་འཕྲུལ་པ།། 
ཆོས་དང་ལོངས་སྤྱོད་རྫོགས་སྙིང་པོ།། 
བྱང་ཆུབ་སེམས་དཔའི་རྣམ་འཕྲུལ་པ།། 
སངས་རྒྱས་ཐམས་ཅད་རང་ཉིད་ཀྱི།། 
སེང་གེའི་ཁྲི་ནི་ལྔ་ལ་བཞུགས།། 
གྲངས་མེད་ཚད་ནི་མེད་པ་ཡི།། 
སངས་རྒྱས་ཆོས་ཉིད་མ་ལུས་པ།། 
རི་མོ་གསལ་བ་དང་མཚུངས་པར།། 
སྟོང་གསུམ་དག་ནི་མ་ལུས་གྱུར།། 
བྱང་ཆུབ་སེམས་དཔའི་དགའ་བ་ཆེ།། 
པདྨའི་སྟེང་དུ་བཞུགས་པར་གྱུར།། 
དབུས་ཀྱི་འཁོར་ལོ་ཡང་དག་ལྡན།། 
བྱེ་བ་དག་ནི་གྲངས་མེད་ལྔ།། 
སངས་རྒྱས་རོལ་པ་དང་ལྡན་པར།། 
རྡོ་རྗེ་ཅན་ནི་ཐམས་ཅད་བཞུགས།། 
ཤར་གྱི་ཆ་ལས་ཡང་དག་བཞུགས།། 
བྱེ་བ་དག་ནི་གྲངས་མེད་ལྔ།། 
རྡོ་རྗེ་རྣམ་འཕྲུལ་སྟོན་བྱེད་པ།། 
འཁོར་ལོ་དང་ལྡན་བཞུགས་པར་གྱུར།། 
ལྷོ་ཡི་ཕྱོགས་ན་ཐམས་ཅད་གནས།། 
བྱེ་བ་དག་ནི་གྲངས་མེད་ལྔ།། 
རིན་ཆེན་རྣམ་འཕྲུལ་ཡང་དག་ལྡན།། 
འཁོར་ལོ་དང་ལྡན་བཞུགས་པར་གྱུར།། 
བྱེ་བ་དག་ནི་གྲངས་མེད་ལྔ།། 
ནུབ་ཀྱི་ཕྱོགས་ན་ཡང་དག་གནས།། 
པདྨའི་རྣམ་འཕྲུལ་སྟོན་བྱེད་པ།། 
འཁོར་ལོ་དང་ལྡན་བཞུགས་པར་གྱུར།། 
བྱེ་བ་དག་ནི་གྲངས་མེད་ལྔ།། 
བྱང་གི་ཕྱོགས་ན་རྣམ་པར་གནས།། 
ལས་ཀྱི་རྣམ་འཕྲུལ་སྟོན་བྱེད་པ།། 
འཁོར་ལོ་དང་ལྡན་བཞུགས་པར་གྱུར།། 
གསང་དང་མཆོད་པ་གང་ཡིན་དང་།། 
ལྷ་མོ་རྡོ་རྗེ་ལྷ་མོ་ནི།། 
གྲངས་མེད་ཚད་ནི་མེད་པ་དག།
བཅུ་གཉིས་ཀྱིས་ནི་དཀྱིལ་འཁོར་གང་།། 
སྒོ་སྲུང་དག་ནི་གྲངས་མེད་པ།། 
རྣལ་འབྱོར་མཆོག་དང་ལྡན་པ་བཞི།། 
རྒྱལ་པོ་ཤར་དང་ལྷོ་དག་ཏུ།། 
ནུབ་དང་བྱང་ནི་ཡང་དག་གནས།། 
ཆོས་ཀྱི་སྐུ་ལས་ཡང་དག་བྱུང་།། 
ལོངས་སྤྱོད་རྫོགས་པའི་སྐུར་གྱུར་པ།། 
སེམས་དཔའ་ཆེན་པོ་འདི་དག་ཀུན།། 
ཆོས་དང་ལོངས་སྤྱོད་རྫོགས་ལས་བྱུང་།། 
གང་ཞིག་ཕྱོགས་བཅུ་དག་གི་ཡང་།། 
བྱང་ཆུབ་སེམས་དཔའི་བདག་ཉིད་ཆེ།། 
རྣལ་འབྱོར་ཆེན་པོའི་ས་ཐོབ་པ།། 
དེ་དག་ཀུན་ཀྱང་འདིར་འོངས་པ།། 
སངས་རྒྱས་ཞིང་ནི་གང་གཱ་ཡི།། 
བྱེ་མ་དང་མཉམ་ཇི་སྙེད་པ།། 
ཡོངས་སུ་གང་བར་གྱུར་པའི་ཚོགས།། 
དེ་དག་ཐམས་ཅད་ཡང་དག་གཤེགས།། 
སངས་རྒྱས་ཀུན་གྱི་མཐུ་ཡིས་ནི།། 
ཞིང་དག་རྒྱ་ནི་ཆེན་པོར་གྱུར།། 
ཡུལ་རྣམས་ཐམས་ཅད་བྱ་བ་ཡང་།། 
གནོད་པ་མེད་ཅིང་འཚེ་བའང་མེད།། 
སྟོང་གསུམ་གྱི་ནི་འཇིག་རྟེན་པའི།། 
ཇི་ལྟར་སྔོན་ནི་བར་མེད་པའི།། 
སངས་རྒྱས་བྱང་ཆུབ་སེམས་དཔའ་ཡི།། 
བར་མེད་པ་ནི་དེ་བཞིན་གནས།། 
གང་ནས་སངས་རྒྱས་མི་སྣང་བ།། 
ཕྱོགས་ནི་རྡུལ་ཙམ་ཡོད་མ་ཡིན།། 
བྱང་ཆུབ་སེམས་དཔའ་རྣལ་འབྱོར་ཆེ།། 
གང་དག་ས་ནི་བཞི་བཅུ་དང་།། 
ཡང་ན་ཆོས་ལས་བྱུང་བ་ཉིད།། 
སངས་རྒྱས་སྲས་ནི་གྲགས་པ་ཆེ།། 
རིགས་ལྔ་བྱུང་བ་ལ་སོགས་པ།། 
སངས་རྒྱས་རྣམ་འཕྲུལ་སྟོན་པ་དང་།། 
འདིར་གནས་བྱང་ཆུབ་སེམས་དཔའི་ཚོགས།། 
མཆོག་རྣམས་ཕྱོགས་དང་ཕྱོགས་མཚམས་མཐོང་།། 
སངས་རྒྱས་དག་ནི་གྲངས་མེད་ཀུན།། 
ལྷ་རྣམས་ཡང་དག་གནས་འདི་རུ།། 
སངས་རྒྱས་ལྔ་ནི་མཐོང་བར་གྱུར།། 
སངས་རྒྱས་དགྲ་བཅོམ་མ་གཏོགས་པར།། 
ཞིང་འདིར་འགའ་ཡང་མཐོང་མ་གྱུར།། 
རྡོ་རྗེ་རིགས་ཀྱི་འཁོར་ལོ་མིན།། 
དཀྱིལ་འཁོར་གྱི་ནི་ཚོགས་ཀྱང་མིན།། 
དབུས་དང་ཕྱོགས་ནི་ཡང་དག་བཞུགས།། 
སངས་རྒྱས་ལྔ་ན་མཐོང་བར་གྱུར།། 
དབང་ཕྱུག་ཆེན་པོ་གནོད་བྱེད་པའི།། 
རྡོ་རྗེ་ཁྲོ་བོ་མཐོང་བར་གྱུར།། 
སངས་རྒྱས་ལྔ་དང་དེ་བཞིན་དུ།། 
ཁྲོ་བོ་དྲུག་བདུན་རྣམ་པར་གནས།། 
ཚངས་སོགས་ལྷ་རྣམས་དེ་དག་ཀྱང་།། 
ངོ་མཚར་དག་ནི་སྐྱེས་པར་གྱུར།། 
འཇིགས་ཤིང་སྐྲག་ནས་ལྷ་དེ་དག།
གཅིག་ལ་གཅིག་ནི་སྨྲ་བར་བྱེད།། 
གཙོ་བོ་ཇི་བཞིན་མཐོང་འགྱུར་ཞིང་།། 
ཤིན་ཏུ་ངོ་མཚར་ཅི་ཞིག་སྣང་།། 
སླར་ཡང་ལྷ་ཡི་འཇིག་རྟེན་དག།
སྲིད་པ་ནང་དུ་མཐོང་མི་འགྱུར།། 
འགྲོ་བ་ལྔ་ཡི་སེམས་ཅན་མིན།། 
རི་རབ་དང་ནི་རྒྱ་མཚོ་མིན།། 
ཟླ་བ་ཉི་མ་མ་མཐོང་ཞིང་།། 
རི་དང་ཁང་པ་དག་ཀྱང་མིན།། 
ཅི་བདག་ཅག་ནི་རྨོངས་གྱུར་ཏམ།། 
ཡང་ན་མིག་ནི་ལོང་བར་གྱུར།། 
ཡང་ན་བདག་ཅག་སེམས་གཡེངས་པ།། 
སྒྱུ་མའི་རྣམ་འཕྲུལ་འདི་ཅི་ཞིག།
བདག་ཅག་གིས་ནི་སྔར་འཇིགས་མཐོང་།། 
དྲག་ཅིང་བཀུག་ནས་ཐལ་བར་བྱས།། 
རི་རབ་རི་ཡི་རྩེ་མོ་རུ།། 
སྡུག་བསྔལ་ཆེན་པོས་གཟིར་བར་གྱུར།། 
སླར་ཡང་རི་རབ་ཡོད་མ་ཡིན།། 
ཁྲོ་བོ་རྫུ་འཕྲུལ་ཆེན་པོ་མེད།། 
གཞན་དང་ཁྲོ་བོ་ཆེན་པོ་གཅིག།
དབང་ཕྱུག་ཆེན་པོ་གནོད་པར་བྱེད།། 
གནས་ནི་ཆུང་ངུར་གྱུར་པ་ཡང་།། 
རྒྱ་ཆེན་པོ་རུ་འདི་རུ་སྣང་།། 
སྟོང་གསུམ་འདི་ཡང་མི་སྣང་སྟེ།། 
བདག་ཅག་འཇིག་རྟེན་གཞན་དུ་ཕྱིན།། 
དེ་ལྟར་བརྗོད་པ་སྣ་ཚོགས་པ།། 
གཅིག་ལ་གཅིག་ནི་སྨྲ་བར་བྱེད།། 
མི་སྨྲ་བར་ནི་གནས་གྱུར་ནས།། 
རྡོ་རྗེ་ཅན་ལ་ལྟ་བར་བྱེད།། 
གནོད་སྦྱིན་འབྱུང་པོ་ཤ་ཟ་སོགས།། 
གདུག་པ་ཀུན་དང་གདོན་སོགས་ཀྱིས།། 
མུན་པར་ཁྱབ་པ་བཞིན་དུ་ནི།། 
སྟོང་གསུམ་འདི་ནི་མཐོང་བར་གྱུར།། 
གཞན་ནི་ཅུང་ཟད་མ་མཐོང་སྟེ།། 
གཞན་དུ་ཕྱོགས་དག་མུན་པས་ཁྱབ།། 
རྡོ་རྗེ་ཁྲོ་བོ་འཁྲུལ་གྱུར་ཅིང་།། 
སྒྱུ་མ་ཡིས་ནི་རྨོངས་གྱུར་ཅིང་།། 
ཀུན་དུ་རྨོངས་པ་ཉིད་གྱུར་ཅིང་།། 
གཅིག་ལ་གཅིག་ནི་རྨོངས་པར་གྱུར།། 
ཧ་ཧ་ཞེས་བྱའི་སྒྲ་སྒྲོགས་ཤིང་།། 
བདག་ཅག་འདིར་ནི་གང་དུ་ཕྱིན།། 
ཚིག་ནི་རབ་ཏུ་རྗོད་བྱེད་ཅིང་།། 
གཅིག་ལ་གཅིག་ནི་སྨྲ་བར་བྱེད།། 
འདི་ནི་སུ་ཞིག་བདག་ཅག་གང་།། 
འདི་ནི་སུ་ཡི་གམ་དུ་ཕྱིན།། 
བདག་ཅག་རང་གི་གནས་ན་ལྟུང་།། 
བདག་ཅག་འཇིག་རྟེན་གཞན་དུ་ཕྱིན།། 
རྡོ་རྗེ་ཁྲོ་བོས་གསད་པར་གྱུར།། 
འོ་ན་འདི་ནི་ཅི་ཞིག་ཡིན།། 
ལྷ་ཡི་གནས་ཀྱང་མ་མཐོང་བཞིན།། 
རྡོ་རྗེ་ཅན་ཡང་མཐོང་མ་གྱུར།། 
སངས་རྒྱས་དཀྱིལ་འཁོར་འཁོར་ལོ་མིན།། 
བདག་ཅག་རྣམས་ནི་མུན་པར་གྱུར།། 
རང་གི་གནས་ཀྱང་མ་མཐོང་ཞིང་།། 
རི་རབ་ཉིད་ཀྱང་མཐོང་མ་གྱུར།། 
མཚོ་དང་རྒྱ་མཚོ་དག་ཀྱང་མིན།། 
སྐར་མ་ཟླ་བ་ཉི་མ་མིན།། 
བདག་ཅག་ཐམས་ཅད་གང་ནས་འོངས།། 
ཡུལ་གང་ཞིག་ཏུ་འགྲོ་བར་བྱ།། 
འགྲོ་བ་ལྔ་ཡང་ཡོད་མ་ཡིན།། 
འཇིག་རྟེན་མེད་ཅིང་མ་མོ་མེད།། 
མི་དང་མི་མ་ཡིན་པ་དག།
རྣམ་པ་ཀུན་དུ་མཐོང་མ་གྱུར།། 
སྔོན་ནི་ཇི་ལྟར་དེ་བཞིན་ཕྱིས།། 
རྨད་དུ་བྱུང་བ་ཉིད་མ་གྱུར།། 
གཞན་དུ་ས་ནི་གཡོས་པར་གྱུར།། 
རླུང་དག་གིས་ནི་རྣམ་པར་བསྐྱོད།། 
འབྲུག་གི་སྒྲ་དང་ལོག་ཆེན་པོ།། 
སྡུག་བསྔལ་ཐམས་ཅད་ཡང་དག་ལྡན།། 
བཀྲེས་སྐོམ་ལ་སོགས་སྡུག་བསྔལ་དང་།། 
བྲལ་མིན་ཀུན་དུ་སྡུག་བསྔལ་གྱུར།། 
དེར་ནི་ལྷ་ཆེན་རྫུ་འཕྲུལ་དག།
ཅུང་ཟད་ཀྱང་ནི་མཐོང་མ་གྱུར།། 
དམྱལ་བ་ཡི་དགས་དུད་འགྲོ་དག།
རྣམ་པར་ཉམས་ཤིང་བཤིག་པར་གྱུར།། 
སྡིག་པ་དྲལ་བའི་ཕྱག་རྒྱ་ཡིས།། 
ངན་སོང་གསུམ་ནི་ཉེ་བར་ཞི།། 
ལྷ་གང་འདུ་ཤེས་མེད་པ་དང་།། 
གཟུགས་མེད་པ་ན་སྤྱོད་པར་གནས།། 
ཕུང་པོ་ལྔ་རུ་རང་བདག་ཉིད།། 
ངོ་མཚར་དེ་བཞིན་མཐོང་གྱུར་ནས།། 
རང་ཉིད་ལའང་རྟོག་པར་བྱེད།། 
གཅིག་ལ་གཅིག་ཀྱང་ལྟ་བར་བྱེད།། 
དེ་བཞིན་ཐམས་ཅད་སྐྲག་ཅིང་འཇིགས།། 
ངོ་མཚར་གྱུར་པ་འདི་ཅི་ཞིག།
ཚད་མེད་བསྐལ་པ་ཆེན་པོ་རུ།། 
བདག་ཅག་དག་པར་གནས་པར་གྱུར།། 
བདག་མཆོག་ལས་ནི་བདག་ཅག་གྲོལ།། 
སླར་ཡང་བདག་ཏུ་འཛིན་པར་གྱུར།། 
སྔོན་གྱི་བག་ཆགས་མངོན་འདོད་ལ།། 
སྲིད་གསུམ་གནས་ནས་མཐོང་བར་གྱུར།། 
སྲིད་པ་གསུམ་ཡང་མཐོང་མ་ཡིན།། 
དེ་བཞིན་འགྲོ་བ་ལྔ་ཡང་མེད།། 
གཞན་དུ་ཤིན་ཏུ་དག་པར་གཅིག།
ཆོས་དང་ལོངས་སྤྱོད་རྫོགས་པ་སྤྲུལ།། 
སངས་རྒྱས་ལྔ་ཉིད་མཐོང་བར་གྱུར།། 
སྲིད་གསུམ་གནས་ནི་གཞན་དག་མིན།། 
ཚོགས་ལ་ཐམས་ཅད་མཉེས་པར་གྱུར།། 
གཅིག་ལ་གཅིག་ནི་སྨྲ་བར་བྱེད།། 
འདི་ནི་སུ་ཞིག་བདག་ཅག་གང་།། 
བདག་ཅག་འཇིག་རྟེན་གཞན་དུ་ཕྱིན།། 
སྔོན་ནས་བདག་གིས་འཇིག་རྟེན་འདི།། 
འགྲོ་བ་ལྔ་བཅས་དེ་བཞིན་དུ།། 
རི་རབ་དང་ནི་རྒྱ་མཚོར་བཅས།། 
ལྷ་རྣམས་དྲུག་ནི་འཁོར་བཅས་མཐོང་།། 
སྲིད་པ་གསུམ་གྱི་ལྷ་རྣམས་ནི།། 
གང་ཞིག་འདི་ནི་མཐོང་མ་གྱུར།། 
གཞལ་ཡས་ཁང་དང་སེམས་ཅན་ནི།། 
གཙོ་བོ་ཇི་བཞིན་མཐོང་བར་གྱུར།། 
དེ་འདྲའི་ངོ་མཚར་སྣ་ཚོགས་པ།། 
གནས་ཆེན་འདི་རུ་མཐོང་བར་གྱུར།། 
བྱང་ཆུབ་སེམས་ཀྱི་རྣམ་འཕྲུལ་འདི།། 
སངས་རྒྱས་ཀུན་གྱིས་རོལ་བ་ཡིན།། 
གང་ཞིག་སྟོང་གསུམ་འདི་ཡི་ནི།། 
རང་རྒྱལ་ཐམས་ཅད་མཆོག་གྱུར་པ།། 
དེ་ཡང་ཀུན་དུ་རྨོངས་གྱུར་ནས།། 
རྣམ་པར་འཕྲུལ་པའང་མཐོང་མ་གྱུར།། 
སངས་རྒྱས་ཉིད་ཀྱང་མཐོང་མ་ཡིན།། 
རྒྱལ་དང་རྒྱལ་བའི་སྲས་ཀྱང་མིན།། 
ཆོས་ཀྱི་དབྱིངས་ནི་བརྟན་ཞི་བ།། 
གནས་ནི་དེ་རུ་མཐོང་མ་གྱུར།། 
གཞན་དུ་སྟོང་ནི་གསུམ་པོ་འདི།། 
རྣམ་པ་ཀུན་དུ་མ་མཐོང་ཉིད།། 
ས་དང་མེ་དང་ཆུ་ཁམས་མིན།། 
གསེར་གྱི་དཀྱིལ་འཁོར་དག་ཀྱང་མིན།། 
འགྲོ་བ་ལྔ་ཡི་སེམས་ཅན་མིན།། 
ཟླ་བ་ཉི་མ་དག་ཀྱང་མིན།། 
སྐར་མ་གཟའ་དང་རྒྱུ་སྐར་མིན།། 
སེམས་ཅན་དག་ཀྱང་ཁམས་གསུམ་མིན།། 
འདི་དག་ཐམས་ཅད་སྟོང་པར་གྱུར།། 
གཞན་དུ་ནམ་མཁའ་དཀྱིལ་འཁོར་མིན།། 
དེ་དག་ཐམས་ཅད་འཇིགས་སྐྲག་ནས།། 
མྱ་ངན་འདས་པ་ཉེ་བར་ཐོབ།། 
གང་ཡང་ཕྱོགས་རྣམས་བཅུ་པོ་ཡི།། 
ཉན་ཐོས་འཇིགས་པ་མེད་པ་རྣམས།། 
བྱང་སེམས་ཅན་ནི་ཆེན་པོ་ཡིས།། 
དེ་དག་ཀུན་ནས་སྐྲག་པར་གྱུར།། 
རང་རང་གི་ནི་ཞིང་དག་ཏུ།། 
སངས་རྒྱས་ཉིད་ཀྱང་མཐོང་མ་གྱུར།། 
འདུས་པ་ཆེན་པོ་དག་དང་ནི།། 
ཆོས་རྣམས་སྟོན་པ་དག་ཀྱང་མིན།། 
ཞིང་དེ་ཡི་ནི་སེམས་ཅན་མིན།། 
ལྷ་དང་མི་རྣམས་དག་ཀྱང་མིན།། 
ཁང་པ་མེད་ཅིང་ཞིང་ཡང་མེད།། 
ས་དང་མེ་དང་རླུང་ཡང་མེད།། 
རང་གི་ཞིང་ཡང་མ་མཐོང་ཞིང་།། 
རྡོ་རྗེ་སེམས་དཔའ་འཇིགས་པར་གྱུར།། 
སྐད་ཅིག་གིས་ནི་མི་དགར་གྱུར།། 
ཐང་ཅིག་ཏུ་ནི་རྨོངས་པར་གྱུར།། 
དེ་ལྟ་བུ་ཡི་རྣམ་འཕྲུལ་དུ།། 
བྱང་ཆུབ་སེམས་ནི་རབ་ཏུ་སྣང་།། 
སྔོན་གྱི་བསྐལ་བ་ཆེན་པོ་ལ།། 
འཁོར་ལོ་རྣམ་པར་འཕྲུལ་པ་བསྟན།། 
བཅོམ་ལྡན་རྡོ་རྗེའི་རྣལ་འབྱོར་པས།། 
དེ་ལྟ་བུ་ནི་བྱིན་གྱིས་བརླབས།། 
སེམས་ཅན་གང་དག་འདི་ན་གནས།། 
ཉིན་དང་མཚན་མོ་མི་ཤེས་གྱུར།། 
དེ་ནས་དེ་ཉིད་གསང་བ་ཆེ།། 
ཆོས་ཀྱི་དབྱིངས་ནི་བརྟན་པའི་ཚོགས།། 
ཆོས་དང་ལོངས་སྤྱོད་རྫོགས་སངས་རྒྱས།། 
དེ་ལྟ་བུ་ཡི་རྣམ་འཕྲུལ་བྱུང་།། 
སྟོང་གསུམ་ཡོངས་སུ་བསྡུས་པ་ཡི།། 
ལྷ་ཡི་གནས་ནི་བཀོད་པར་གྱུར།། 
སངས་རྒྱས་རྣམས་ཀྱི་གནས་གཅིག་པུ།། 
ཆོས་དང་ལོངས་སྤྱོད་རྫོགས་སྤྲུལ་པ།། 
ལ་ལར་སྔོན་པོས་རབ་ཏུ་མཛེས།། 
ས་ཡི་ཕྱོགས་ནི་རབ་ཏུ་སྤྲས།། 
རྡོ་རྗེ་སྡོན་པོས་རབ་ཏུ་བརྒྱན།། 
ལ་ལར་གསེར་གྱི་མདོག་ཏུ་སྣང་།། 
ཁ་དོག་སེར་པོས་རྣམ་པར་བརྒྱན།། 
ས་ཡི་ཆ་ཡང་རབ་ཏུ་སྤྲས།། 
རྡོ་རྗེ་སེར་པོས་རབ་ཏུ་བརྒྱན།། 
ལ་ལར་ཁ་དོག་དམར་པོ་ནི།། 
བྱི་རུ་ལྟ་བུས་རབ་ཏུ་མཛེས།། 
ས་ཡི་ཆ་ཡང་རབ་ཏུ་སྤྲས།། 
རྡོ་རྗེ་དམར་པོས་རབ་ཏུ་བརྒྱན།། 
ལ་ལར་བཙག་གི་མདོག་ཅན་གྱི།། 
བཻཌཱུརྱ་མཚུངས་རབ་ཏུ་མཛེས།། 
ས་ཡི་ཆ་ཡང་རྣམ་པར་སྤྲས།། 
རྡོ་རྗེ་བཙོད་ཀྱིས་རྣམ་པར་མཛེས།། 
ལ་ལར་ཤེལ་གྱི་མདོག་ཅན་གྱིས།། 
ཤིན་ཏུ་སྣང་བས་རབ་ཏུ་མཛེས།། 
ས་ཡི་ཆ་ཡང་རྣམ་པར་སྤྲས།། 
རྡོ་རྗེ་ཤེལ་གྱིས་རྣམ་པར་བརྒྱན།། 
ཤར་དུ་སྔོན་པོ་ཆེན་པོ་སྟེ།། 
ལྷོར་ནི་སེར་པོ་ཡང་དག་ལྡན།། 
ནུབ་ཀྱི་ཆ་ནི་དམར་པོ་སྟེ།། 
བྱང་ནི་བཙོད་དང་ཡང་དག་ལྡན།། 
དབུས་ཀྱི་ས་ཡི་ཆ་དག་ནི།། 
ཤེལ་གྱི་མདོག་ཅན་བླ་ན་མེད།། 
རྡོ་རྗེ་ཆེན་པོས་ཤིན་ཏུ་དག།
ཚོན་རྩི་ལྔ་ཡི་རང་བཞིན་བཤད།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞི་ཡིས་རབ་ཏུ་མཛེས།། 
ཆ་མཉམ་ལེགས་པར་བགོས་པ་སྟེ།། 
གོ་རིམས་དང་ནི་ཡང་དག་ལྡན།། 
ཀུན་ནས་ཕྱི་རོལ་གནས་དག་ན།། 
རྡོ་རྗེ་ཁ་ཁྱེར་ཡང་དག་ལྡན།། 
ཀུན་ནས་ཁ་ཁྱེར་དང་ལྡན་ཞིང་།། 
སྒོ་ཡི་ཁ་ཁྱེར་དག་གིས་སྤྲས།། 
རི་མོ་རྡོ་རྗེ་སྔོ་རང་བཞིན།། 
གཞན་ཡང་གསེར་གྱི་མདོག་ཅན་དང་།། 
ཁ་དོག་དམར་པོ་མཆོག་དང་ནི།། 
གཞན་ཡང་ཤེལ་ནི་བཟང་པོ་དག།
རིན་ཆེན་ཀུན་གྱི་རང་བཞིན་མཆོག།
དཀྱིལ་འཁོར་སྣ་ཚོགས་མཛེས་གྱུར་པ།། 
སྣ་ཚོགས་གཟུགས་ནི་འཛིན་པའི་མཆོག།
རྡོ་རྗེ་ལྷ་མོའི་ཚོགས་ཀྱིས་མཆོད།། 
དྲ་བ་དྲ་བ་ཕྱེད་པས་སྤྲས།། 
ཟླ་བ་ཕྱེད་པས་ཉེ་བར་མཛེས།། 
གཡེར་ཀའི་དྲ་བས་ཀུན་དུ་ཁེབས།། 
དྲིལ་བུའི་མཆོག་ནི་ཀུན་དུ་འཕྱང་།། 
སྣ་ཚོགས་ཤིང་ནི་ཡིད་འོང་ལྡན།། 
དཔག་བསམ་ཤིང་ནི་ཡིད་འོང་ལྡན།། 
སྤོས་དང་མེ་ཏོག་དེ་བཞིན་དྲི།། 
སྣང་བའི་ཤིང་མཆོག་ཡང་དག་ལྡན།། 
སྣ་ཚོགས་བཀོད་པ་ཉེ་བར་ལྡན།། 
སྣ་ཚོགས་རྡོ་རྗེ་བདུད་རྩིའི་ཆུ།། 
མཚོ་མཆོག་ཆུ་ཡིས་གང་བར་གྱུར།། 
རྡོ་རྗེ་རྒྱ་མཚོ་རྒྱ་ཆེན་ལྡན།། 
མེ་ཏོག་སྣ་ཚོགས་ཀུན་དུ་བཀྲམ།། 
སྣ་ཚོགས་བདུག་པ་དག་གིས་བདུགས།། 
སྣ་ཚོགས་དྲི་ཡི་ཆུ་ཡིས་གཏོར།། 
སྣ་ཚོགས་དྲི་ཡིས་ཀུན་དུ་ཁྱབ།། 
དྲག་པོ་ཆེན་པོ་སྲས་བཅུ་དག།
དེ་ནས་ཉམས་དགའ་བ་དག་བྱུང་།། 
ཤིང་དང་པད་སོགས་ཐམས་ཅད་ལས།། 
ཆོས་རྣམས་འབྱུང་བ་ཐོས་པར་གྱུར།། 
ཕྱོགས་རྣམས་ཀུན་དུ་རྣམ་ཕྱུང་ནས།། 
དག་པའི་ཞིང་དུ་སྟོང་ཉིད་བཅས།། 
རྣམ་པར་སྒྲ་ནི་གང་ཞིག་གྲག།
ཆོས་ཀྱི་བདེ་བ་འབྱུང་བར་འགྱུར།། 
ཡྃ།
ལྃ།
ཤྃ།
བཾ།
ཨོཾ་བཛྲ་ས་ཏྭ་ཀྲོ་དྷ་ཡ་ཧཱུྃ་ཕཊ།
ཨོྃ་བཛྲ་ཀྲོ་དྷ་ཨཱ་ཀཪྵ་ཡ་ཧཱུྃ་ཕཊ།
ཨོྃ་བཛྲ་ཀྲོ་དྷ་རཱ་ག་ཡ་ཧཱུྃ་ཕཊ།
ཨོྃ་བཛྲ་དུཥྚི་ཀྲོ་དྷ་ཡ་སཱ་དྷུ་སཱ་དྷུ་ཧཱུྃ་ཕཊ།
ཁྲོ་བོ་རྡོ་རྗེ་རིན་ཆེན་མཆོག།
འབར་བའི་ཕྲེང་བ་བཀོད་དཀའ་བས།། 
ཁྲོ་བོ་རྡོ་རྗེ་བླ་ན་མེད།། 
མཆོག་ཏུ་གསང་བ་གསུངས་པར་གྱུར།། 
ཨོྃ་བཛྲ་བྷྲྀ་ཀུ་ཊི་ཀྲོ་དྷ་ཧ་ན་ཧཱུྃ་ཕཊ།
ཨོྃ་བཛྲ་སཱུརྱ་མ་ཧཱ་ཛྭ་ལ་མཱ་ལ་ཀྲོ་དྷ་ཛྭཱ་ལ་ཡ་སརྦ་ཧཱུྃ་ཕཊ།
ཨོཾ་བཛྲ་ཀེ་ཏུ་མ་ཧཱ་ཀྲོ་དྷ་དྷེ་ན་ཧཱུྃ་ཕཊ།
ཨོྃ་ཨཊྚ་ཧཱ་ས་བཛྲ་མཊྚ་ཧཱ་ས་ཀྲོ་དྷ་ཧ་ཧ་ཧ་ཧ་ཧཱུྃ་ཕཊ།
ཁྲོ་བོ་ཆེན་པོ་རྡོ་རྗེ་ཆོས།། 
འབར་བའི་ཕྲེང་བས་ཁྱབ་གྱུར་པས།། 
ཁྲོ་བོའི་རྒྱལ་པོ་རབ་བཟོད་དཀའ།། 
མཆོག་ཏུ་འཇིགས་སུ་རུང་བ་སྨྲས།། 
ཨོྃ་བཛྲ་དྷརྨ་བི་ཤོ་དྷ་ཡ་ཧཱུྃ་ཕཊ།
ཨོྃ་ཏིཀྵྞ་ཀྲོ་དྷ་ཙྪིནྡ་ཧཱུྃ་ཕཊ།
ཨོྃ་བཛྲ་ཧེ་ཏུ་ཀྲོ་དྷ་པྲ་བེ་ཤ་ཡ་མཎྜ་ལཾ་སརྦ་ཧཱུྃ་ཕཊ།
ཨོྃ་བཛྲ་ཀྲོ་དྷ་བྷཱ་ཥ་ཏ་པཱ་ཏ་ཧཱུྃ་ཕཊ།
རྡོ་རྗེ་ལས་ནི་རྒྱལ་པོ་ཆེ།། 
གསང་བ་ཐམས་ཅད་ཀུན་བསྡུས་པས།། 
འབར་བ་གསལ་བས་ཁྱབ་པ་བྱུང་།། 
ཁྲོ་བོ་རྒྱལ་པོས་བརྗོད་པར་གྱུར།། 
ཨོྃ་བཛྲ་ཀརྨ་ཀྲོ་དྷ་ཧཱུྃ་ཕཊ།
ཨོྃ་བཛྲ་ཀ་བ་ཙ་ཀྲོ་དྷ་རཀྵ་རཀྵ་ཧཱུྃ་ཕཊ།
ཨོྃ་བཛྲ་ཡཀྵ་ཀྲོ་དྷ་ཁཱ་ད་ཁཱ་ད་ཧཱུྃ་ཕཊ།
ཨོྃ་བཛྲ་ཀྲོ་དྷ་མུཥྚི་སཱ་དྷ་ཡ་ས་མ་ཡ་ཧཱུྃ་ཕཊ།
སེམས་དཔའ་འདི་རྣམས་གསང་བ་ཆེ།། 
ཞི་བའི་གཟུགས་ལས་རྣམ་པར་གྱུར།། 
རྡོ་རྗེ་ཁྲོ་བོ་དྲག་པོ་ཆེ།། 
འཁོར་ལོའི་དཀྱིལ་འཁོར་ལ་བཞུགས་གྱུར།། 
དེ་ནས་རྒྱལ་པོ་རྡོ་རྗེ་འཛིན།། 
ཁྲོ་བོ་ཆེན་པོ་སྟོབས་པོ་ཆེ།། 
གསང་བ་འདི་རྣམས་ཡོངས་སུ་བརྗོད།། 
མཆོད་པའི་ལྷ་མོས་གསུངས་པར་གྱུར།། 
ཨོྃ་བཛྲ་ལཱ་སྱེ་རཱ་ག་ཡ་ཧཱུྃ་ཕཊ།
ཨོྃ་བཛྲ་མཱ་ལཻ་ཨ་བྷི་ཥིཉྩ་ཡ་ཧཱུྃ་ཕཊ།
ཨོྃ་བཛྲ་གཱི་ཏྱེ་གཱ་ཏ་ཡ་ཧཱུྃ་ཕཊ།
ཨོྃ་བཛྲ་ནྲྀ་ཏྱེ་བ་ཤི་ཀུ་རུ་ཧཱུྃ་ཕཊ།
ཨོྃ་བཛྲ་པུཥྤ་པཱུ་ཛཱ་སྥ་ར་ཎ་ས་མ་ཡེ་ཧཱུྃ་ཕཊ།
ཨོྃ་བཛྲ་གན་དྷ་པཱུ་ཛཱ་སྥ་ར་ཎ་ས་མ་ཡེ་ཧཱུྃཕཊ།
ཨོྃ་བཛྲ་དྷཱུ་པ་པཱུ་ཛཱ་སྥ་ར་ཎ་ས་མ་ཡེ་ཧཱུྃ་ཕཊ།
ཨོྃ་བཛྲ་ཨཱ་ལོ་ཀཻ་པཱུ་ཛཱ་སྥ་ར་ཎ་ས་མ་ཡེ་ཧཱུྃ་ཕཊ།
དེ་ནས་རྒྱལ་པོ་རྡོ་རྗེ་འཛིན།། 
ཁྲོ་བོ་དྲག་པོ་ཤིན་ཏུ་གདུག།
རྡོ་རྗེ་ཁྲོ་བོ་རབ་གཏུམ་པ།། 
སྒོ་སྲུང་དག་ནི་ཀུན་དུ་བྱུང་།། 
ཨོྃ་ཨཾ་ཀུ་ཤ་མ་ཧཱ་ཀྲོ་དྷ་ཨཱ་ཀཪྵ་ཡ་སརྦ་ས་མ་ཡ་ཧཱུྃ་ཛཿ།
ཨོྃ་བཛྲ་པཱ་ཤ་མ་ཧཱ་ཀྲོ་དྷ་པྲ་བེ་ཤ་ཡ་སརྦ་ས་མ་ཡ་ཧཱུྃ་ཧཱུྃ།
ཨོྃ་བཛྲ་སྥོ་ཊ་མ་ཧཱ་ཀྲོ་དྷ་བན་དྷ་ཡ་སརྦ་ས་མ་ཡ་ཧཱུྃ་བྃ།
ཨོྃ་བཛྲ་ཨཱ་བེ་ཤ་མ་ཧཱ་ཀྲོ་དྷ་ཨཱ་བེ་ཤ་ཡ་སརྦ་ས་མ་ཡ་ཧཱུྃ་ཕཊ།
ཧོཿ།
འཁོར་ལོ་ཡོངས་སུ་ཟླུམ་པོར་ནི།། 
རྡོ་རྗེ་འཛིན་པ་ཆེན་པོར་གྱུར།། 
ཁྲོ་བོ་ཆེན་པོའི་ཚོགས་ཀྱིས་ཁྱབ།། 
དཀྱིལ་འཁོར་ཆེན་པོ་ཡང་དག་ལྡན།། 
གནས་ཆེན་པོ་དང་ཡང་དག་ལྡན།། 
དཀྱིལ་འཁོར་ཆེན་པོར་ཀུན་བསྡུས་པས།། 
ཤིན་ཏུ་གསང་བ་ཆོས་ཆེན་པོ།། 
ཆོས་དང་ལོངས་སྤྱོད་རྫོགས་སྤྲུལ་པ།། 
དེ་ཉིད་སྙིང་པོ་གསང་བ་ཆེ།། 
ཐར་པ་ཆེན་པོ་གྲོང་ཁྱེར་མཆོག།
དཀྱིལ་འཁོར་རྒྱལ་པོ་ཆེན་པོ་སྟེ།། 
སེམས་ཅན་དོན་ཀུན་ཡང་དག་ལྡན།། 
ཆོས་ཉིད་རྫོགས་པར་བྱང་ཆུབ་པ།། 
འདི་འདྲ་ཆོས་དང་ལོངས་སྤྱོད་རྫོགས།། 
རིགས་ལྔའི་གསང་བ་གང་ཡིན་པ།། 
གདོན་མི་ཟ་བར་བྱེད་པ་ཡི།། 
དེ་བཞིན་གཤེགས་པའི་རིགས་ཞི་བ།། 
གང་ཕྱིར་དག་པའི་ཚོགས་ཆེན་པོ།། 
དེ་བཞིན་རྡོ་རྗེའི་རིགས་དྲག་པོ།། 
གང་ཕྱིར་ལྷ་ཆེན་རབ་འདུལ་བྱེད།། 
ལྷ་ཆེན་ལ་སོགས་སྤྲུལ་བྱེད་པ།། 
དེ་བཞིན་པདྨའི་རིགས་མཆོག་སྟེ།། 
གང་ཕྱིར་གདུལ་བྱའི་སེམས་ཅན་རྣམས།། 
སྤྲུལ་པ་སྣ་ཚོགས་ཡང་དག་བྱུང་།། 
སྤྲུལ་པའི་འཁོར་ལོ་ཞི་བ་སྟེ།། 
དྲག་པོའི་མཆོད་པ་རབ་བསྐོར་བ།། 
སྣ་ཚོགས་རིགས་ཅན་འཁོར་ལོ་སྟེ།། 
རིགས་བཞི་དང་ནི་ཡང་དག་ལྡན།། 
དེ་བཞིན་གཤེགས་པའི་རིགས་མཆོག་ནི།། 
ཤར་གྱི་འཁོར་ལོ་ཡང་དག་བྱུང་།། 
དེ་ནས་རྡོ་རྗེའི་རིགས་དྲག་པོ།། 
སེམས་ཅན་དོན་དུ་ཡང་དག་འཇིགས།། 
རྡོ་རྗེའི་རིགས་མཆོག་ཆེན་པོ་འདི།། 
དཀྱིལ་འཁོར་ཚོགས་ནི་ཀུན་བསྡུས་པ།། 
གསང་བའི་དབང་ཕྱུག་རྒྱལ་པོ་ཆེ།། 
གང་ཕྱིར་གསང་བའི་བདག་པོར་བཤད།། 
རྡོ་རྗེ་ཐམས་ཅད་ཀུན་བསྡུས་པ།། 
རང་གི་རིགས་མཆོག་བཤད་ནས་ནི།། 
རྡོ་རྗེ་འཛིན་པ་རྒྱལ་པོ་ཆེས།། 
དཀྱིལ་འཁོར་ཆེན་པོ་ཀུན་དུ་སྤྲུལ།། 
ལྷ་ལ་སོགས་པ་གདུག་པ་ཀུན།། 
སྐད་ཅིག་དེ་ལ་ཡང་དག་བཀུག།
སླར་ནི་བཅུག་པར་བྱས་ནས་ཀྱང་།། 
སྐད་ཅིག་གིས་ནི་དམ་ཚིག་ཕོག།
རྡོ་རྗེ་མཚན་མའི་དབང་བསྐུར་བ།། 
དམ་ཚིག་ལྡན་པ་བྱིན་ནས་ནི།། 
བཀུག་སྟེ་རབ་ཏུ་བཅུག་ནས་ཀྱང་།། 
དེ་བཞིན་བཅིངས་ཏེ་དབང་དུ་བྱས།། 
དམ་ཚིག་ལ་ནི་བརྩོན་བྱས་ཏེ།། 
དམ་ཚིག་སྡོམ་པ་དེ་བཞིན་ནོ།། 
མི་རྣམས་ལ་ནི་ཕན་པའི་ཕྱིར།། 
དཀྱིལ་འཁོར་མཆོག་ནི་གསུངས་པར་གྱུར།། 
འཁོར་ལོ་ཆེན་པོ་གྲོང་ཁྱེར་ཆེ།། 
རྡོ་རྗེ་རིགས་མཆོག་ཆེན་པོ་སྟེ།། 
ཁམས་གསུམ་རྣམ་རྒྱལ་ཞེས་བྱ་བ།། 
དེ་ནས་ཡང་དག་བཤད་པར་བྱ།། 
འཇིག་རྟེན་གསུམ་ཚོགས་ཕམ་བྱས་ནས།། 
ལྷ་ལ་སོགས་པ་རབ་བཅུག་གྱུར།། 
དེ་ནས་ཁམས་གསུམ་རྣམ་རྒྱལ་གནས།། 
འཁོར་ལོ་ཆེན་པོ་གྲོང་ཁྱེར་ཆེ།། 
གང་མིང་གཟུང་བ་ཙམ་ཉིད་ཀྱིས།། 
སེམས་ཅན་རབ་ཏུ་བཅོམ་ནས་ནི།། 
གདོན་ལ་སོགས་པ་འབྲོས་པར་བྱེད།། 
རིམས་དང་གདོན་དང་དུག་དག་དང་།། 
དྲག་པོ་གདུག་པ་དམ་ཚིག་དང་།། 
མཚན་བཟང་བ་ཡི་མོད་ཉིད་ལ།། 
སྐྲག་པ་དང་ནི་གཡོ་བར་གྱུར།། 
སྐུ་ནི་ལོངས་སྤྱོད་རྫོགས་པའི་མཆོག།
མི་གང་དག་ནི་གདུལ་བྱ་མིན།། 
དེ་བས་རྡོ་རྗེ་འཛིན་རྒྱལ་ནི།། 
དཀྱིལ་འཁོར་ཆེན་པོ་སྤྲུལ་པར་གྱུར།། 
རྡོ་རྗེ་སློབ་དཔོན་སྐལ་བ་ཆེ།། 
ཤིན་ཏུ་བྱང་ཞིང་རབ་ཏུ་མཁས།། 
དགོངས་པ་ཡི་ནི་ཆོ་ག་ཤེས།། 
གཞུང་རྣམས་ཐོས་ཤིང་དོན་ལ་མཁས།། 
རབ་ཏུ་དང་ཞིང་བློ་ལྡན་བརྟན།། 
རིགས་དང་རིགས་མིན་རབ་ཏུ་ཤེས།། 
བྱང་ཆུབ་སེམས་ལ་བརྩོན་པར་གྱུར།། 
ལྷ་གཞན་དག་ལ་འདོད་ལྡན་མིན།། 
གསང་བའི་སྙིང་པོ་མཆོག་མཐོང་བ།། 
སྙིང་རྗེ་བདག་ཉིད་བརྩེར་ལྡན་པ།། 
དག་ཅིང་དེས་ལ་རྣམ་པར་དུལ།། 
རང་གི་ངང་གིས་རྣམ་པར་གནས།། 
ཞེན་ཅིང་ཆགས་ལ་གདུག་པ་མིན།། 
རྨོངས་པ་མེད་ཅིང་ལེ་ལོ་མེད།། 
བརྩེ་ལྡན་ཕན་པའི་བསམ་པ་ཅན།། 
རྟག་ཏུ་རྣམ་པར་ད་གོད་ལ་དགའ།། 
གཟུགས་སོགས་འདོད་པའི་ཡོན་ཏན་ལ།། 
ཆགས་ཤིང་ལྷག་པར་རྒྱལ་གྱུར་ནས།། 
སྲིད་ལ་སེམས་ནི་སྐྲག་པར་བྱེད།། 
སྲིད་ལ་མངོན་པར་ཆགས་པ་མེད།། 
ཐེག་པ་ཆེན་པོའི་ཚུལ་ལ་བརྩོན།། 
ཐེག་པ་གཞན་ལ་འདོད་ལྡན་མིན།། 
སེམས་ཅན་ཀུན་གྱི་དོན་ལ་བརྩོན།། 
དཀོན་མཆོག་གསུམ་གྱི་མཆོག་བྱུང་བ།། 
ཉོན་མོངས་ཀུན་དུ་ཆགས་པ་སྤངས།། 
གཉེན་པོ་དག་ནི་རབ་ཏུ་བསྒོམ།། 
འདོད་ཆགས་ལ་སོགས་ཉོན་མོངས་ཆེ།། 
མི་སྡུག་པ་ལ་སོགས་པ་བསྒོམ།། 
རིགས་དང་རིགས་མིན་ཆོ་ག་ཤེས།། 
སྔགས་དང་ཕྱག་རྒྱ་ཤིན་ཏུ་མཁས།། 
དགུག་དང་གཞུག་དང་བཅིང་བ་དང་།། 
དབང་དུ་བྱ་དང་གཤེགས་གསོལ་དང་།། 
ཇི་སྐད་རྡོ་རྗེ་དབྱིངས་བཤད་ཡིན།། 
སྔོན་དུ་རིག་པའི་བརྟུལ་ཞུགས་བྱ།། 
ཁ་ན་མ་ཐོ་རྡུལ་ཙམ་ལ།། 
ཀུན་དུ་འཛེམ་པར་བྱ་བ་ཡིན།། 
ཚད་དང་ཚོན་རྩི་སྲད་བུ་དང་།། 
ཡོ་བྱད་ཆོ་ག་ཡང་དག་ལྡན།། 
བཅིང་དང་ཕུར་བུས་གདབ་པ་ཉིད།། 
སྔར་བཤད་རྡོ་རྗེ་དབྱིངས་བཞིན་དུ།། 
བཟའ་བ་དང་ནི་མི་བཟའ་བ།། 
རྡོ་རྗེ་སྙེམས་ཚུལ་ཏིང་འཛིན་གྱིས།། 
རྡོ་རྗེ་དབྱིངས་སོགས་དཀྱིལ་འཁོར་དུ།། 
སྔར་ནི་ཇི་ལྟར་དེ་བཞིན་བྱ།། 
དེ་ནས་ཡང་དག་རབ་བཤད་བྱ།། 
དཀྱིལ་འཁོར་ཆེན་པོ་མཆོག་གྱུར་པ།། 
རྡོ་རྗེ་དབྱིངས་དང་རབ་ཏུ་མཚུངས།། 
དངོས་གྲུབ་ཐམས་ཅད་བྱེད་པའི་མཆོག།
གྲུ་བཞི་པ་ལ་སྒོ་བཞི་པ།། 
རྟ་བབས་བཞེས་ནི་རྣམ་པར་བརྒྱན།། 
ཐིག་བཞི་དང་ནི་ཡང་དག་ལྡན།། 
དར་གྱི་ཆུན་པོས་རྣམ་པར་བརྒྱན།། 
རྒྱ་ཆེར་ཇི་ལྟར་རིགས་པ་རུ།། 
ཇི་བཞིན་རྡོ་རྗེ་གྲོང་ཁྱེར་ཆེ།། 
རྡོ་རྗེ་དབྱིངས་དང་རབ་ཏུ་མཚུངས།། 
རྡོ་རྗེ་འཛིན་པའི་གྲོང་ཁྱེར་བྲི།། 
འཁོར་ལོ་ལྔ་དང་ཡང་དག་ལྡན།། 
ཀ་བ་བརྒྱད་དང་ཡང་དག་ལྡན།། 
དེ་དབུས་རང་བཞིན་འཁོར་ལོ་ཡི།། 
དབུས་སུ་སངས་རྒྱས་དགོད་པར་བྱ།། 
རྣམ་པར་སྣང་མཛད་སྟོན་པ་ཆེ།། 
རྡོ་རྗེ་སེམས་དཔའ་འོད་པོ་ཆེ།། 
བྱང་ཆུབ་སེམས་དཔའ་རྒྱལ་པོ་ཆེ།། 
སངས་རྒྱས་ལོངས་སྤྱོད་རྫོགས་དཀྱིལ་འཁོར།། 
སངས་རྒྱས་སྤྱན་སྔར་རྡོ་རྗེ་ནི།། 
འབར་བའི་དབུས་སུ་དགོད་པར་བྱ།། 
རྡོ་རྗེ་མེ་ལྟར་འབར་ཉིད་ནི།། 
ཕྱག་རྒྱ་འཇིག་རྟེན་གསུམ་འཇོམས་པ།། 
གཡས་སུ་རིན་ཆེན་ཕྱག་རྒྱ་ནི།། 
འབར་བའི་དབུས་སུ་དགོད་པར་བྱ།། 
གཡོན་དུ་པདྨའི་ཕྱག་རྒྱ་བྲི།། 
རྒྱབ་ཏུ་རྡོ་རྗེ་རྣོན་པོ་ནི།། 
འབར་བའི་དབུས་སུ་དགོད་པར་བྱ།། 
ཕྱག་རྒྱ་ཡི་ནི་རྒྱལ་པོ་བཞི།། 
འབར་བའི་མེ་དང་རབ་ཏུ་ལྡན།། 
རྣམ་པར་སྣང་མཛད་དཀྱིལ་འཁོར་ཆེ།། 
ཆོས་དབྱིངས་གྲོང་ཁྱེར་ཆེན་པོ་ལ།། 
འཁོར་ལོས་སྒྱུར་བ་བཞི་པོ་ཡི།། 
ཕྱག་རྒྱ་དག་ཀྱང་དགོད་པར་བྱ།། 
གང་དང་གང་གི་ཐིག་གྱུར་པ།། 
དཀྱིལ་འཁོར་ཤེས་རབ་ཅན་ཐིག་གདབ།། 
རྡོ་རྗེ་ཡི་ནི་སྔགས་འདི་ཡིས།། 
རྡོ་རྗེའི་ཐིག་ནི་ཡོངས་སུ་གཟུང་།། 
ཨོཾ་བཛྲ་ས་མ་ཡ་སཱུ་ཏྲཾ་མཱ་ཏི་ཀྲ་མ་ཧཱུྃ།
དཀྱིལ་འཁོར་ཆེན་པོ་བསྡུས་པ་ཡི།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
རྡོ་རྗེའི་ཕྱག་རྒྱ་ཡོངས་བསྡུས་པ།། 
རྒྱལ་པོ་བྲི་ཞིང་དགོད་པར་བྱ།། 
ཨོྃ་བཛྲ་བེ་གཱ་ཀྲ་མ་ཧཱུྃ།
ཚོན་རྩི་ཐམས་ཅད་ཡང་དག་ལྡན།། 
འབར་བའི་ལྟ་བས་ཐམས་ཅད་བལྟ།། 
རྡོ་རྗེ་ཚོན་རྩི་བཀྱེ་བྱ་ཞིང་།། 
རྡོ་རྗེ་སྔགས་ནི་རབ་ཏུ་བསྐུལ།། 
ཨོྃ་བཛྲ་ཙི་ཏྲ་ས་མ་ཡ་ཧཱུྃ།
ཕྱག་རྒྱ་གང་ཞིག་དགོད་པར་དུ།། 
སྙིང་པོ་ཐམས་ཅད་དགོད་པར་བྱ།། 
སྔར་ནི་དགོད་པ་གང་ཡིན་པ།། 
རྡོ་རྗེ་གཟུགས་ནི་སྐོར་བྱེད་པ།། 
རྡོ་རྗེ་ཧཱུྃ་མཛད་དཀྱིལ་འཁོར་དུ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
རྡོ་རྗེ་རིག་པ་མཆོག་རྒྱལ་པོ།། 
མི་བསྐྱོད་ཤིན་ཏུ་མཉམ་བཞག་པ།། 
ཞལ་བཞི་པ་ལ་ཕྱག་བརྒྱད་པ།། 
མཆེ་བ་དག་ནི་ཅུང་ཟད་གཙིགས།། 
ཁྲོ་བོའི་རྒྱལ་པོ་འབར་བས་ཁྱབ།། 
ཕྱག་ན་ཕྱག་རྒྱ་དང་བཅས་མཚོན།། 
རྡོ་རྗེ་ཧཱུྃ་མཛད་ཕྱག་རྒྱ་ནི།། 
སྟེང་དུ་ཕྱག་གཉིས་ཡང་དག་ལྡན།། 
དེ་བཞིན་ཁོ་ནར་ཕྱག་གཉིས་དག།
ལྕགས་ཀྱུ་འཕྱར་བ་ཡང་དག་ལྡན།། 
ཕྱག་གཅིག་གིས་ནི་ཞགས་པ་བསྣམས།། 
གཅིག་གིས་རྡོ་རྗེ་ཡང་དག་བསྣམས།། 
མདའ་འགེངས་པ་ཡི་ཕྱག་རྒྱ་དང་།། 
ཕྱག་གཉིས་དག་ནི་ཤིན་ཏུ་ལྡན།། 
རྡོ་རྗེ་ཧཱུྃ་མཛད་ཕྱག་རྒྱ་སྟེ།། 
དབང་ཕྱུག་ཆེན་པོ་ཀུན་དུ་མནན།། 
གཡས་པས་ལྷ་མོ་ཨུ་མ་ཡི།། 
ནུ་མའི་བར་དུ་གནོན་པར་བྱེད།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་ཁྲོ་བོ་དགོད་པར་བྱ།། 
འབར་བའི་ཕྲེང་བས་ཁྱབ་ཅིང་འབར།། 
ཁྲོ་བོ་འཇིགས་པར་བྱེད་པ་མཆོག།
མདུན་དུ་རྡོ་རྗེ་སེམས་དཔའ་སྟེ།། 
གཡས་སུ་རྡོ་རྗེ་རྒྱལ་པོ་འོ།། 
གཡོན་དུ་རྡོ་རྗེ་ཆགས་པ་སྟེ།། 
རྒྱབ་ཏུ་རྡོ་རྗེ་ལེགས་པའོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
ལྷོ་རུ་ཁྲོ་བོའི་དཀྱིལ་འཁོར་ནི།། 
ཁྲོ་བོའི་རྒྱལ་པོ་ཁྲོ་གཉེར་ཅན།། 
ཁྲོ་བོས་ཡོངས་སུ་བསྐོར་བར་བྲི།། 
ཐམས་ཅད་འབར་བའི་ཕྲེང་བས་ཁྱབ།། 
གདོང་ནི་ཁྲོ་བཅས་བཞད་ལྡན་པ།། 
རྡོ་རྗེ་དབང་ཕྱུག་ཕྱག་རྒྱར་ལྡན།། 
ཁྲོ་གཉེར་ཅན་ནི་ཡོངས་སུ་བརྗོད།། 
དེ་ཡི་ཕྱོགས་རྣམས་ཐམས་ཅད་དུ།། 
རྡོ་རྗེ་ཁྲོ་བོ་བདག་ཉིད་ཆེ།། 
སྔགས་དང་ཕྱག་རྒྱ་ཡོངས་སུ་བསྡུ།། 
རང་གི་གནས་སུ་ཡང་དག་བྲི།། 
མདུན་དུ་རྡོ་རྗེ་རིན་ཆེན་ཏེ།། 
གཡས་སུ་ཁྲོ་བོ་གཟི་བརྗིད་དོ།། 
གཡོན་དུ་རྒྱལ་མཚན་དྲག་པོ་སྟེ།། 
རྒྱབ་ཏུ་ཁྲོ་བོ་བཞད་པའོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
ནུབ་ཀྱི་ཕྱོགས་སུ་དཀྱིལ་འཁོར་ནི།། 
ཁྲོ་བོ་ཆེན་པོ་རྡོ་རྗེ་སྟེ།། 
ཁྲོ་བདག་ཆེན་པོ་རྣམས་ཀྱིས་བསྐོར།། 
རྡོ་རྗེ་ཆོས་ནི་མདུན་དུ་སྟེ།། 
རྡོ་རྗེ་རྣོན་པོ་གཡས་སུའོ།། 
དེ་བཞིན་གཡོན་དུ་རྡོ་རྗེ་རྒྱུ།། 
རྒྱབ་ཏུ་རྡོ་རྗེ་སྨྲ་བའོ།། 
རྡོ་རྗེ་ཤུགས་ཀྱིས་སོང་ནས་ཀྱང་།། 
དཀྱིལ་འཁོར་དག་ནི་མཆོག་བཞི་པ།། 
རྡོ་རྗེ་དབབ་པ་ལས་ཆེན་པོ།། 
ཁྲོ་བོ་ཆེན་པོས་ཡོངས་སུ་བསྐོར།། 
རྡོ་རྗེ་ལས་ནི་མདུན་དུ་སྟེ།། 
གཡས་སུ་རྡོ་རྗེ་བསྲུང་བའོ།། 
གཡོན་དུ་རྡོ་རྗེ་གནོད་སྦྱིན་ཏེ།། 
རྒྱབ་ཏུ་རྡོ་རྗེ་ཁུ་ཚུར་རོ།། 
དབུས་ཀྱི་འཁོར་ལོའི་མཚམས་བཞི་རུ།། 
ལྷ་མོ་བཞི་ནི་ཡང་དག་བྲི།། 
མཚམས་སུ་ཟླ་བའི་དཀྱིལ་འཁོར་ལ།། 
རྡོ་རྗེ་སྒེག་མོ་ལ་སོགས་བྲི།། 
ཕྱི་རོལ་དཀྱིལ་འཁོར་མཚམས་རྣམས་སུ།། 
རྡོ་རྗེ་མེ་ཏོག་ལ་སོགས་བྲི།། 
རྡོ་རྗེ་དབྱིངས་སོགས་དཀྱིལ་འཁོར་དུ།། 
ཇི་སྐད་སྔར་བཤད་ཆོ་ག་བཞིན།། 
སྒོ་བཞི་དག་ནི་ཐམས་ཅད་དུ།། 
སྒོ་སྲུང་རྣམས་ནི་དགོད་པར་བྱ།། 
ལྕགས་ཀྱུ་ཞགས་པ་ལྕགས་སྒྲོག་དང་།། 
དྲིལ་བུ་དབབ་པ་བླ་ན་མེད།། 
རང་གི་ཕྱག་རྒྱ་སྙིང་གར་བཞག།
རང་རང་གི་ནི་སྙིང་པོ་ཡིས།། 
རྡོ་རྗེ་དྲིལ་བུ་ཡིད་འོང་ལྡན།། 
རྣམ་པར་སྣང་མཛད་རྣམ་པར་དགོད།། 
བདག་ཉིད་རྡོ་རྗེ་ཁྲོ་བོ་ནི།། 
གཙོ་བོ་རྡོ་རྗེ་རིག་པ་མཆོག།
རྡོ་རྗེ་རྒྱལ་པོ་མཆོག་བྱིན་བརླབ།། 
རང་ཉིད་རྡོ་རྗེ་དཀྱིལ་འཁོར་མཆོག།
དེ་ཡིས་དཀྱིལ་འཁོར་དེ་བྲིས་ནས།། 
རྡོ་རྗེ་ཏི་རིན་ཏི་རི་འཇུག།
ཡང་དག་པར་ནི་བརྟག་བྱས་ལ།། 
ལན་བདུན་དུ་ནི་བསྐོར་བ་བྱ།། 
ཆད་པ་གང་ཡིན་ཡོངས་སུ་དག།
མཁས་པས་ལྷག་པར་དབྲི་བར་བྱ།། 
རྡོ་རྗེ་དྲིལ་བུ་རྟོགས་པར་བྱ།། 
གྲུབ་པར་གྱུར་ཏེ་ཉེས་པ་མེད།། 
རྡོ་རྗེ་ལྕགས་ཀྱུ་ལ་སོགས་ཀུན།། 
མཉམ་པར་བཞག་པས་ལས་རྣམས་བྱ།། 
འཁོར་ལོའི་དབུས་སུ་ཞུགས་ནས་ནི།། 
མཁས་པས་སྒོ་ནི་དབྱེ་བར་བྱ།། 
ཡིད་ཀྱིས་རྡོ་རྗེ་རི་མོ་ནི།། 
བཏེག་ཅིང་ཀུན་ཏུ་ཕྱེ་ནས་ཀྱང་།། 
རྡོ་རྗེ་སྒོ་ནི་བཞི་པོ་དག།
ཡིད་ཀྱིས་དབྱེ་བར་བྱ་བ་ཡིན།། 
དེ་ལ་སྙིང་པོ་ནི་འདི་ཡིན་ཏེ།
ཨོྃ་བཛྲ་དྷ་ར་ཨུད་གྷ་ཊ་ཡ་པྲ་བེ་ཤ་ཡ་ས་མ་ཡ་ཧཱུྃ།
དཀྱིལ་འཁོར་ཕྱི་རོལ་གནས་རྣམས་སུ།། 
ཕྱི་ཡི་རྡོ་རྗེ་རིགས་དག་བྲི།། 
ཁྱབ་འཇུག་ལ་སོགས་ལྷ་རྣམས་ནི།། 
ཁ་ཁྱེར་གྱི་ནི་ཕྱེད་ལ་གནས།། 
འཁོར་ལོ་དང་བཅས་རིགས་བཅས་ཏེ།། 
སེམས་ཅན་གདུག་པ་གདོན་ལ་སོགས།། 
རིམས་དང་འབྱུང་པོ་ཤ་ཟ་དང་།། 
མཁའ་འགྲོ་འབྱུང་པོ་མ་མོ་དང་།། 
ལྷ་མོ་མཚོན་ཆ་དང་ལྡན་ཀུན།། 
ཇི་ལྟར་མངོན་པར་འདོད་པ་བྲི།། 
ཕྱི་རོལ་ཁ་ཁྱེར་གནས་སུ་ནི།། 
རྡོ་རྗེ་ཁ་ཁྱེར་མཛེས་པ་རྣམས།། 
དེ་ནས་སྔོན་ལ་སློབ་དཔོན་ཆེས།། 
དཀྱིལ་འཁོར་དབུས་སུ་འདུག་ནས་ནི།། 
རྡོ་རྗེ་སྐྱིལ་མོ་ཀྲུང་བཅས་ཏེ།། 
ཏིང་ངེ་འཛིན་ལ་སྙོམས་འཇུག་བྱ།། 
ཇི་ལྟར་རྡོ་རྗེ་རིགས་བྱུང་བ།། 
དེ་བཞིན་བདག་ཉིད་རྣམ་པར་བསམ།། 
རྡོ་རྗེ་རིག་པ་མཆོག་རྒྱལ་པོ།། 
བདག་ཉིད་ཡང་དག་བྱིན་གྱིས་བརླབ།། 
རྡོ་རྗེ་ཁྲོ་བོ་རྒྱལ་པོ་མཆོག།
ཅེས་བྱ་དེ་འདྲའི་ཏིང་འཛིན་ལ།། 
རྡོ་རྗེ་སེམས་དཔའི་ཏིང་འཛིན་གྱིས།། 
སྐལ་བ་ཆེན་པོ་སྙོམས་ཞུགས་ནས།། 
ཇི་སྐད་གོང་དུ་གྲགས་པ་བཞིན།། 
ཤེས་རབ་ཅན་གྱིས་ཐམས་ཅད་བསམ།། 
ཇི་ལྟར་རྡོ་རྗེ་རིགས་འབྱུང་བ།། 
ཇི་ལྟར་དཀྱིལ་འཁོར་རྫོགས་པར་ནི།། 
རྒྱ་ཆེན་གསང་བ་ཆེན་པོ་དང་།། 
རྡོ་རྗེ་སློབ་དཔོན་ཆོ་ག་མཆོག།
རྒྱུད་ཆེན་གསང་བ་ཞེས་བྱ་བ།། 
རྟོག་པ་འདི་ལས་རབ་ཏུ་བཤད།། 
དེ་ནས་དབུས་སུ་འདུག་བྱས་ནས།། 
རྡོ་རྗེ་སློབ་དཔོན་དཀའ་ཐུབ་ཆེས།། 
ཁྲོ་བོའི་ཕྱག་རྒྱ་བཅིངས་ནས་ནི།། 
ཕྱག་རྒྱ་ཐམས་ཅད་ཡོངས་སུ་བཅིངས།། 
ཁྲོ་བོ་རྡོ་རྗེ་ལྕགས་ཀྱུ་བཅིངས།། 
སངས་རྒྱས་ཐམས་ཅད་སྤྱན་དྲང་བྱ།། 
མཚན་བརྒྱ་རྩ་བརྒྱད་དམ་པ་ནི།། 
ལན་ཅིག་ཏུ་ནི་བརྗོད་པར་བྱ།། 
རྡོ་རྗེ་མེ་ཏོག་སོགས་མཆོད་པས།། 
འདྲེན་པ་ཐམས་ཅད་མཆོད་པར་བྱ།། 
གསང་བའི་མཆོད་པ་གང་བྱ་བ།། 
ཕྱག་རྒྱ་ཐམས་ཅད་ཡོངས་སུ་བཅིང་།། 
ཕྱག་རྒྱ་ཉེ་བའི་ཕྱག་རྒྱ་ལྡན།། 
དེ་བཞིན་དུ་ནི་མཆོད་པ་ཉིད།། 
ཕྱག་རྒྱའི་ལན་ལ་སོགས་པ་ཀུན།། 
ཆོ་ག་རབ་ཏུ་ལྡན་པ་འབུལ།། 
རྡོ་རྗེ་དྲིལ་བུ་དཀྲོལ་བྱ་ཞིང་།། 
གདུག་པའི་དཀྱིལ་འཁོར་བསྡིགས་པར་བྱ།། 
གདུག་པའི་སེམས་ནི་གདུལ་བྱ་ཞིང་།། 
ཉོན་མོངས་མཆོག་ཏུ་གསད་པར་བྱ།། 
དབབ་ཅིང་བརྗོད་པ་ཉིད་དུ་བྱ།། 
རྡོ་རྗེ་མཆོད་པས་མཆོད་པར་བྱ།། 
གླུ་དང་མཆོད་པ་ཡང་དག་ལྡན།། 
རྡོ་རྗེ་གླུ་ནི་བླང་བར་བྱ།། 
རྡོ་རྗེ་ཡི་ནི་གླུ་འདི་དག།
བླང་ཞིང་མཆོག་རྣམས་མཉེས་པར་བྱ།། 
བཏུད་ཅིང་དབུལ་བར་བྱ་བ་ཉིད།། 
རྡོ་རྗེ་གླུ་ནི་བླང་བར་བྱ།། 
ཤ་ཏ་ཤ་ཏ་མ་ཏས་ཏ་ཏི་རི།
ཊ་ཏ་ཊ་ཏ་བྲི་ཏི་ཧ་ཏ།
མ་ཏ་ཤ་ཏ་བྲ་ཏ་ཀ་ཏ།
ཏ་བི་ཊ་བི་ཊ་ཊ་ཊ་ཊ།
བ་ཊ་ཨི་ཏི་ཏ་ཊ་ཊ་ཊ།
ཀ་ར་ཊ་ར་ཊ་ར་ར་ཊ།
རྡོ་རྗེ་ཏི་རིན་ཏི་རི་ཡི།། 
ཕྱག་རྒྱས་བདག་ཉིད་དབང་བསྐུར་བྱ།། 
ཇི་ལྟར་འདོད་པ་བཀའ་མནོས་ནས།། 
རྡོ་རྗེའི་སྔགས་ནི་རབ་ཏུ་བསྐུལ།། 
སྔོན་པོ་གོས་ཀྱིས་སྟོད་གཡོགས་བྱ།། 
སྔོན་པོ་ཡིས་ནི་མིག་དགབ་བྱ།། 
རྡོ་རྗེ་ཏི་རིན་ཏི་རི་ཡི།། 
ཕྱག་རྒྱ་རྡོ་རྗེ་སློབ་མ་བཅིང་།། 
ཨོྃ་གྲྀཧྣ་བཛྲ་ས་མ་ཡ་ཧཱུྃ་བྃ།
ཅི་རིགས་པར་ནི་གཞུག་བྱ་ཞིང་།། 
རྡོ་རྗེའི་སྔགས་ནི་བསྐུལ་བར་བྱ།། 
རྡོ་རྗེ་ཡི་ནི་སྔགས་འདི་ཡིས།། 
རྡོ་རྗེ་སློབ་མ་གཞུག་པར་བྱ།། 
ཨོྃ་བཛྲ་ས་མ་ཡ་པྲ་བེ་ཤེ་ཡཱ་མི།
རྡོ་རྗེ་དབྱིངས་སོགས་དཀྱིལ་འཁོར་དུ།། 
རྒྱས་པར་ཇི་ལྟར་སྔ་མ་བཞིན།། 
ཡེ་ཤེས་དབབ་པའི་ལས་དག་ནི།། 
མཁས་པ་དག་གིས་བྱ་ཉིད་དོ།། 
མཆོད་པ་དང་ནི་གཏོར་མ་ཉིད།། 
རྡོ་རྗེ་ཅན་གྱིས་སྔར་གསུངས་ཉིད།། 
ཤེས་རབ་ཅན་གྱིས་ཀུན་བསླབ་ཅིང་།། 
བདག་ཉིད་དང་བས་རབ་ཏུ་བྱ།། 
རྡོ་རྗེ་ཧཱུྃ་མཛད་ཕྱག་རྒྱ་ཡིས།། 
ཤེས་རབ་ཅན་གྱིས་ཧཱུྃ་བསྒྲུབ་བྱ།། 
ལྷ་ལ་སོགས་པ་གདུག་པ་ཀུན།། 
བཀུག་ཅིང་དེ་རུ་གཞུག་པར་བྱ།། 
རྡོ་རྗེའི་རྣལ་འབྱོར་བསླབ་བྱ་ཞིང་།། 
བདག་ཉིད་དམ་ནི་གཞན་ཡང་རུང་།། 
རྡོ་རྗེ་ཕྲེང་བས་དབང་བསྐུར་བྱ།། 
རྡོ་རྗེ་མནའ་ཡི་ཕྱག་རྒྱ་ཡིས།། 
སྔོན་ལ་མནའ་ནི་བསྒག་པར་བྱ།། 
རྡོ་རྗེ་ཡེ་ཤེས་ཡེ་ཤེས་ཆེ།། 
རྡོ་རྗེ་ཡེ་ཤེས་རབ་བསྒྲུབ་བྱ།། 
ལག་པས་རྡོ་རྗེ་མཚན་མ་བཟུང་།། 
རྡོ་རྗེ་སྔགས་ནི་རབ་བསྒྲུབ་བྱ།། 
རྡོ་རྗེ་ཡི་ནི་སྔགས་འདི་ཡིས།། 
རྡོ་རྗེ་མཚན་མ་རབ་ཏུ་སྦྱིན།། 
ཨོྃ་བཛྲ་པཱ་ཎི་ཀརྨ་ཀཱ་རོད་བྷཱ་བ།
དེ་ནས་མིང་གི་དབང་བསྐུར་ཞིང་།། 
རྡོ་རྗེ་སྔགས་ནི་རབ་ཏུ་བསྐུལ།། 
རྡོ་རྗེ་ཡི་ནི་སྔགས་འདི་ཡིས།། 
རྡོ་རྗེ་མིང་གི་དབང་བསྐུར་བྱ།། 
ཨོྃ་བཛྲ་ཀྲོ་དྷ་སྟྭྃ་ཨ་བྷི་ཥིཉྩཱ་མི།
ཨོྃ་བཛྲ་ནཱ་མ་ཨ་བྷི་ཥེ་ཀ་ཏ་ཧེ་བཛྲ་ནཱ་མ།
ཡེ་ཤེས་འབྱུང་བ་ཕུན་སུམ་ཚོགས།། 
མཁས་པ་ཡིས་ནི་བསྒོམ་པར་བྱ།། 
ཤེས་རབ་མཆོག་གིས་བསླབ་བྱ་ཞིང་།། 
རྡོ་རྗེ་རྣལ་འབྱོར་རབ་ཏུ་བསྒྲུབ།། 
སྙིང་གར་རྡོ་རྗེ་བྲིས་ནས་ནི།། 
སྣ་ཚོགས་ལས་རྣམས་ཡང་དག་ལྡན།། 
འབར་བའི་ཕྲེང་བས་ཁྱབ་ཅིང་འབར།། 
སྙིང་གར་རྡོ་རྗེ་བསྒོམ་པར་བྱ།། 
རྡོ་རྗེ་རིག་པ་མཆོག་རྒྱལ་པོ།། 
བདག་ཉིད་ཡོངས་སུ་བསྒོམ་པར་བྱ།། 
རྒྱལ་པོ་ལས་རྣམས་ཐམས་ཅད་འཛིན།། 
བདག་ཉིད་ཡོངས་སུ་བསྒོམ་པར་བྱ།། 
ཡང་ན་ཁྲོ་བོའི་ནང་ནས་གཅིག།
བདག་ཉིད་ཡོངས་སུ་བསྒོམ་པར་བྱ།། 
རྡོ་རྗེ་ཁྲོ་བོ་སྙོམས་འཇུག་པས།། 
འགྲོ་བ་ཐམས་ཅད་དབབ་པར་བྱ།། 
ཧཱུྃ་སཏྭ་བཛྲ་ཀྲོ་དྷ་ཨཱ་བེ་ཤ་ཨཿ།
ཁྲོ་བོ་རིན་ཆེན་ཏིང་འཛིན་གྱིས།། 
རྡོ་རྗེ་རིན་ཆེན་ཡང་དག་བྲིས།། 
བདག་ཉིད་རྡོ་རྗེ་རིན་ཆེན་ཏེ།། 
སངས་རྒྱས་ཐམས་ཅད་དབང་དུ་བྱ།། 
རྡོ་རྗེ་པདྨ་མགྲིན་བཅིངས་ནས།། 
ལྐོག་མའི་ཕྱོགས་སུ་ཡང་དག་བྲི།། 
བདག་ཉིད་རྡོ་རྗེ་ཆོས་བསྒོམས་ནས།། 
དེས་ནི་ཉོན་མོངས་ཐམས་ཅད་འཇོམས།། 
སྤྱི་བོར་རྡོ་རྗེ་བྲི་བྱ་ཞིང་།། 
རྡོ་རྗེ་འབར་བ་འཛིན་པ་དགོད།། 
བདག་ཉིད་རྡོ་རྗེ་ལས་བསྒོམས་ནས།། 
གདུག་པ་ཐམས་ཅད་བསལ་བར་བྱ།། 
ཧོ་བཛྲ་རཏྣ་ཀྲོདྷ་བ་ཤ་མཱ་ནཱ་ཡ་ཏྲ།
ཧྲིཿ་བཛྲ་དྷ་རྨ་ཀྲོ་དྷ་ནཱ་ཤ་ཡ་ཕཊ།། 
ཧཱུྃ་ཀརྨ་བཛྲ་ཀྲོ་དྷ་རཀྵ།
ལྷ་ཚོགས་སངས་རྒྱས་ཐམས་ཅད་ནི།། 
ཕྱག་རྒྱ་དང་བཅས་དགུག་པར་བྱ།། 
ཡེ་ཤེས་བརླབ་ཅིང་དེ་ནས་བཟུང་།། 
དེ་བཞིན་ཁོ་ནར་ཡང་དག་བརླབ།། 
ལག་པར་རྡོ་རྗེ་ལྕགས་ཀྱུ་བྲིས།། 
སྡིགས་མཛུབ་ཡི་གེ་ཧཱུྃ་ལྡན་པ།། 
ཁྲོ་བོ་ཡིས་ནི་སོར་མོ་བསྐྱོད།། 
ལྷ་རྣམས་འགུགས་པར་བྱེད་པའི་མཆོག།
ཨོྃ་བཛྲ་ཀྲོ་དྷ་ཨཱ་ཀརྵ་ཡ་ཧཱུྃ་ཕཊ།
དེ་བཞིན་འོག་ཏུ་རྐང་མཐིལ་ལ།། 
རྡོ་རྗེ་ལྕགས་ཀྱུ་ཡང་དག་བྲི།། 
དེ་ཡིས་ལྷ་ནི་གང་ཞིག་མནན།། 
དེ་ཡི་དགུག་པའི་མཆོག་ཡིན་ནོ།། 
ཨོྃ་བཛྲ་ཀྲོ་དྷ་ཨ་གྲ་ཨཾ་ཀུ་ཤ་ཨཱ་ཀརྵ་ཡ་ཧཱུྃ་ཕཊ།
དཔུང་པ་བརྐྱང་དང་ཡང་དག་ལྡན།། 
རྡོ་རྗེ་ལྕགས་ཀྱུ་ཡང་དག་བྲིས།། 
ལྷ་ནི་གང་དང་གང་ལ་མནན།། 
དེ་དང་དེ་ནི་དགུག་པའི་མཆོག།
ཨོྃ་བཛྲ་ཀྲོ་དྷ་ན་ཨཱ་ཀརྵ་ཡ་ཧཱུྃ་ཕཊ།
སྟན་ལ་རྡོ་རྗེ་ལྕགས་ཀྱུ་ནི།། 
ཡང་དག་བྲིས་པས་དེ་མནན་ཞིང་།། 
ལྷ་ནི་གང་ཞིག་ཀུན་ཏུ་མནན།། 
དེ་དང་དེ་ནི་དགུག་པའི་མཆོག།
ཨོྃ་བཛྲ་ཀྲོ་དྷ་ཨཱ་ས་ན་ཨཱ་གཙྪ་ཡ་ཨཱ་ཀརྵ་ཡ་མི་ཏེ་ཧེ་བཛྲ་སམ་ཡ་མ་ནུ་སྨ་ར་ཧཱུྃ་ཕཊ།
ཕྱག་རྒྱ་དབབ་པར་ཡང་དག་དབབ།། 
མཁས་པས་ཡེ་ཤེས་བསླབ་པར་བྱ།། 
རྡོ་རྗེ་སྦྱོར་བ་ཐམས་ཅད་ཀྱིས།། 
སྒྲུབ་པ་དག་ཀྱང་ཡང་དག་བརྩམ།། 
གཡོན་བརྐྱང་བ་ཡིས་གནས་རྣམས་སུ།། 
བདག་ཉིད་ཁྲོ་བོར་བསྒོམ་པར་བྱ།། 
མྱུར་དུ་སངས་རྒྱས་ཡེ་ཤེས་ནི།། 
རིང་པོར་མི་ཐོགས་ཡང་དག་དབབ།། 
ཨོྃ་བཛྲ་ཀྲོ་དྷ་ཀཱ་ཡ་ཨཱ་བེ་ཤ་ཧཱུྃ་ཕཊ།། 
རྡོ་རྗེ་ཧཱུྃ་མཛད་ཡང་དག་སྦྱོར།། 
ཁྲོ་བོ་བདག་ཉིད་བསྒོམ་པར་བྱ།། 
སངས་རྒྱས་བྱང་ཆུབ་ཡང་དག་དགུག།
རྡོ་རྗེ་སྔགས་ནི་རབ་ཏུ་བསྐུལ།། 
ཨོྃ་བཛྲ་བི་དྱོཏྟ་མ་མ་ཧཱ་ཀྲོ་དྷ་ཨཱ་ན་ཡ་ཧོ་བྷ་ག་བན་བཛྲ་ཧཱུྃ་ཕཊ།
བདག་ཉིད་ཁྲོ་བོ་བསྒོམ་བྱ་ཞིང་།། 
ཁྲོ་བོའི་ལྟ་བས་བལྟ་བར་བྱ།། 
འཁོར་བའི་བཙོན་ར་འཇིགས་རུང་བར།། 
སེམས་ཅན་ཐམས་ཅད་གསད་པར་བྱ།། 
ཨོྃ་དྲྀཥྚ་མ་ཧཱ་ཀྲོ་དྷ་མ་ར་ཡ་སརྦ་སཏྭ་ཧཱུྃ།
རྟག་ཏུ་རང་ཉིད་གོ་བགོས་པར།། 
ཡིད་ཀྱིས་བདག་ཉིད་བསྒོམ་བྱ་ཞིང་།། 
གཞན་དག་ཀྱང་ནི་བསྒོམ་བྱས་ནས།། 
འགྲོ་བ་འདི་ཀུན་བསྲུང་བར་འགྱུར།། 
ཨོྃ་བཛྲ་རཀྵ་རཀྵ་སརྦ་ས་ཏྭ་ཧཱུྃ་ཕཊ།
གསང་བའི་ཕྱག་རྒྱ་རྣལ་འབྱོར་ཆེ།། 
རྣམ་པ་བཞི་ནི་བསླབ་པར་བྱ།། 
རྡོ་རྗེ་ཡེ་ཤེས་དེ་ཉིད་ཆེ།། 
སངས་རྒྱས་བྱང་ཆུབ་ཡེ་ཤེས་བསམ།། 
རྡོ་རྗེ་ཁྲོ་བོ་སྙོམས་འཇུག་པས།། 
སེམས་ཅན་གང་ཕྱིར་ཀུན་དུ་ཆགས།། 
ཡིད་ཀྱིས་གཟུགས་ནི་བསྒོམ་བྱ་ཞིང་།། 
ཡི་གེ་ཧཱུྃ་ནི་རབ་ཏུ་བརྗོད།། 
རྡོ་རྗེའི་སྦྱོར་བ་འདི་དག་ནི།། 
རྡོ་རྗེ་མཁའ་འགྲོའི་ཕྱག་རྒྱ་ཡིས།། 
སེམས་ཅན་གང་ལ་ཡོངས་སུ་ཆགས།། 
དེ་ཡི་ཉོན་མོངས་རྣམ་པར་ཉམས།། 
ཊཀྐི་ཨ་ས་ལ་བེ།། 
ཨ་ལ་བེ་ཨཙྪ་ཊཀྐི་ཧཱུྃ་ཕཊ།
འདི་ནི་ལན་ཅིག་བརྗོད་པས་ཀྱང་།། 
ཀུན་ནས་ཉོན་མོངས་ཞུ་ཞིང་གཡོ།། 
ཊཀྐི་ཛ།
སེམས་ཅན་གང་གི་རྒྱུད་ལ་ནི།། 
རྡོ་རྗེ་ཡི་ནི་ལྟ་བས་བལྟས།། 
རྡོ་རྗེ་རྣལ་འབྱོར་སྤྱན་ཆེན་པོས།། 
དེ་ཡི་སྡུག་བསྔལ་ཉམས་པར་གྱུར།། 
ཊཀྐི་ཧཱུྃ།
ཡི་གེ་ཧཱུྃ་ནི་གྱུར་པ་ལས།། 
ཉེ་བའི་སེམས་ཅན་གང་ཡིན་པ།། 
དེ་ཡི་སྙིང་གར་རྡོ་རྗེ་ཡང་།། 
ཤེས་རབ་ཅན་གྱིས་ཡིད་ཀྱིས་བསམ།། 
དེ་ནས་འཇིགས་པ་ཐམས་ཅད་ལས།། 
ཕྱིར་མི་ལྡོག་པའི་ཕྱག་རྒྱ་ཡང་།། 
རྡོ་རྗེ་རྣལ་འབྱོར་མཁའ་འགྲོ་དང་།། 
རྡོ་རྗེ་ཕྱག་རྒྱས་གདབ་པར་བྱ།། 
ཊཀྐི་ཧོ།
རྡོ་རྗེ་རྣལ་འབྱོར་རྨད་བྱུང་ཆེ།། 
རྡོ་རྗེ་རྣལ་འབྱོར་རྡོ་རྗེ་གང་།། 
རྣལ་འབྱོར་མཁའ་འགྲོ་དཀྱིལ་འཁོར་ནི།། 
ཤེས་རབ་ཅན་གྱིས་མཆོག་གསང་བརླབ།། 
དབང་པོ་གཉིས་ནི་སྙོམས་འཇུག་པས།། 
ཡན་ལག་ཀུན་ལ་ཡོངས་སུ་འཁྱུད།། 
ཡི་གེ་ཧཱུྃ་ནི་སྦྱོར་བྱེད་པ།། 
སྡུག་བསྔལ་རྣམ་པར་ཉམས་པར་འགྱུར།། 
རྡོ་རྗེ་ཁྲོ་བོ་རབ་དྲག་འཛིན།། 
རྟག་ཏུ་བདག་ཉིད་བསྒོམ་པར་བྱ།། 
དེ་ཡི་ཁྲོ་བོའི་སྐུ་གང་ཡིན།། 
གཅིག་ཏུ་མཆོག་ཏུ་གསང་བ་བདག།
སངས་རྒྱས་བྱང་ཆུབ་སེམས་དཔའང་རུང་།། 
བདག་ཉིད་དང་ནི་མཚུངས་པ་རུ།། 
ལུས་ནི་ཡང་དག་སྦྱོར་བ་ནི།། 
དབང་པོ་སྙོམས་འཇུག་བརྗོད་པར་བྱའོ།། 
སངས་རྒྱས་བྱང་ཆུབ་སེམས་དཔའ་འམ།། 
རྡོ་རྗེ་ཁྲོ་བོའམ་སེམས་དཔའ་གཞན།། 
དེའི་ལུས་གང་ཡིན་པ་དང་།
བདག་གི་ལུས་གང་ཡིན་པ་མཚུངས་པར་ཤེས་པ་ཉིད།
འདི་ནི་དབང་པོ་གཉིས་སྙོམས་པར་འཇུག་པ་ཞེས་བྱའོ།། 
ཡང་ན་རྣམ་པར་བསྒོམ་པ་ཡིས།། 
ཇི་སྐད་བཤད་བཞིན་ཡན་ལག་འཁྱུད།། 
རྡོ་རྗེ་སེམས་དཔའ་རྒྱལ་པོ་ཆེ།། 
དཔུང་པ་དམ་པོར་བསྡམ་པར་བྱ།། 
ཡན་ལག་ཀུན་ལ་ཡོངས་འཁྱུད་པས།། 
སངས་རྒྱས་བྱང་ཆུབ་རབ་གྲུབ་འགྱུར།། 
དབང་པོ་གཉིས་ནི་སྙོམས་འཇུག་པ།། 
འདོད་པའི་འདོད་ཆགས་བརྟག་མི་བྱ།། 
འདི་ཡིས་མཚུངས་པར་བསྒོམས་པ་ཡིས།། 
མཚུངས་པ་ཉིད་ནི་དབང་པོ་ཡིན།། 
ཧྃ་ཏྲྃ་ཧཱུྃ་གི་སྦྱོར་བའི་སོ་དག་གིས།། 
མཆུ་བཟུང་ནས་ནི་འོ་བྱ་ཞིང་།། 
སེམས་ཅན་གང་ཞིག་རྣམ་བསྒོམ་པ།། 
དེས་ནི་བདེ་བ་དོན་ཡོད་ཐོབ།། 
ཧཱུྃ་ཛ།
སེམས་ཅན་ཐམས་ཅད་བདེ་བྱེད་པ།། 
ཡི་གེ་ཧཱུྃ་དེ་རབ་སྦྱོར་ཞིང་།། 
བདག་ཉིད་ཁྲོ་བོར་རྣམ་སྦྱངས་ནས།། 
དེ་ནས་བདེ་བ་ཐོབ་པར་འགྱུར།། 
ཧཱུྃ།
གང་གིས་ཧཱུྃ་ནི་རབ་སྦྱོར་ཞིང་།། 
སེམས་ཅན་དག་ནི་གང་དག་གིས།། 
ཡན་ལག་ཐམས་ཅད་བསྡུས་བྱས་ན།། 
དེ་ཡི་ཉོན་མོངས་བསྲབས་པར་འགྱུར།། 
ཧཱུྃ་ཕཊ།
ཡེ་ཤེས་ཆེན་པོས་ཐབས་ལྡན་པ།། 
རྡོ་རྗེའི་རིགས་ནི་ཐམས་ཅད་ཉིད།། 
དེ་བཞིན་འཁོར་ལོའི་འཁོར་བཅས་པས།། 
མཁས་པ་ཡིས་ནི་བསླབ་པར་བྱ།། 
སངས་རྒྱས་སྦྱོར་བའི་ཏིང་འཛིན་གྱིས།། 
རྟག་ཏུ་བདག་ནི་བསྒོམ་པར་བྱ།། 
རྣམ་སྨིན་མཆོག་རྣམས་ཀུན་ལྡན་པ།། 
སངས་རྒྱས་སྐུ་ནི་རྣམ་པར་བསྒོམ།། 
བསྒོམ་པའི་སྦྱོར་བ་དེ་ཡིས་ནི།། 
སྐད་ཅིག་སངས་རྒྱས་ཉིད་ཐོབ་འགྱུར།། 
ཨ།
རྡོ་རྗེའི་རིག་པ་མཆོག་རྒྱལ་པོ།། 
བདག་ཉིད་ཡོངས་སུ་བསྒོམ་པར་བྱ།། 
ཧཱུྃ།
རྡོ་རྗེ་ཁྲོ་བོ་ཁྲོ་གཉེར་ཅན།། 
མཁས་པ་ཡིས་ནི་བསྒོམ་པར་བྱ།། 
ཏྲྃ།། 
རྡོ་རྗེ་སྡེ་རུ་རང་བདག་ཉིད།། 
སངས་རྒྱས་ཐམས་ཅད་བསྒོམ་པར་བྱ།། 
ཧྲཱིཿ།
རྡོ་རྗེ་དབབ་པ་ཁྲོ་བོ་ཆེ།། 
མཁས་པ་ཡིས་ནི་བསྒོམ་པར་བྱ།། 
ཨ།
བདག་ཉིད་རྡོ་རྗེ་སེམས་ལ་ནི།། 
རྡོ་རྗེ་སེམས་དཔར་རྣམ་པར་བསྒོམ།། 
ཧཱུྃ་བཛྲ་སཏྭ།
རྡོ་རྗེ་རྒྱལ་པོ་བདག་བསྒོམ་བྱ།། 
ཛ་བཛྲ་རཱ་ཛ།
རྡོ་རྗེ་ཆགས་པར་བསམ་པར་བྱ།། 
ར་བཛྲ་རཱ་ག།
ཁྲོ་བོ་ལེགས་པ་བསྒོམ་པར་བྱ།། 
ས་བཛྲ་སཱ་དྷུ།
དེ་ནས་རྡོ་རྗེ་རིན་ཆེན་ནོ།། 
ཨོྃ་བཛྲ་རཏྣ།
རྡོ་རྗེ་གཟི་བརྗིད་དེ་བཞིན་ནོ།། 
ཛྭཱ་ལ་ཡ།
བདག་ཉིད་རྡོ་རྗེ་རྒྱལ་མཚན་བསྒོམ།། 
དྷེ་ཧེ།
རྡོ་རྗེ་བཞད་པ་རྣམ་པར་བསྒོམ།། 
ཧཱ་ས་བཛྲ་ཧཱ་ས།
རྡོ་རྗེ་ཆོས་ནི་བསྒོམ་པར་བྱ།། 
ཤོ་དྷ་ཡ།
རྡོ་རྗེ་རྣོན་པོ་རྣམ་པར་བསྒོམ།། 
ཙྪིན་ད།
རྡོ་རྗེ་རྒྱུ་ནི་འཁོར་ལོ་ཆེ།། 
པྲ་བེ་ཤ་ཡ།
རྡོ་རྗེ་སྨྲ་བ་རྣམ་པར་བསྒོམ།། 
བྷཱ་ཥ།
རྡོ་རྗེ་ལས་ནི་བསྒོམ་པར་བྱ།། 
ཀརྨ།
རྡོ་རྗེ་གོ་ཆ་རྣམ་པར་བསྒོམ།། 
རཀྵ།
རྡོ་རྗེ་གནོད་སྦྱིན་བསྒོམ་པར་བྱ།། 
ཁཱ་ད།
རྡོ་རྗེ་ཁུ་ཚུར་རྣམ་པར་བསྒོམ།། 
བྃ།
གང་དང་གང་ལ་འདོད་པ་ཉིད།། 
རིགས་ཀྱི་ལྷ་ནི་ཅི་འདྲ་བར།། 
རང་བདག་ཉིད་ནི་བསྒོམ་པར་བྱ།། 
དེ་ནི་འདི་ཡིས་སྐད་ཅིག་འགྲུབ།། 
ཧཱུྃ།
རྡོ་རྗེ་ཕྱག་རྒྱས་ལན་ཅིག་བཅིང་།། 
མཁས་པས་རྡོ་རྗེ་བཟླས་པ་བརྗོད།། 
ཇི་སྐད་བཟླས་པའི་རྒྱུད་དུ་བཤད།། 
གཞན་དུ་ཁྲོ་བོ་གཟུང་བར་བྱ།། 
ཡིད་ཀྱིས་ཀྱང་ནི་བརྗོད་བྱ་ཞིང་།། 
ལུས་ཀྱི་ཕྱག་རྒྱས་བསྐུལ་བར་བྱ།། 
དཀྱིལ་འཁོར་གསུམ་ནི་མཉམ་སྦྱོར་བས།། 
སྐད་ཅིག་དེ་ལ་མཁས་པས་བསྒྲུབ།། 
དེ་ནས་ཉམས་དགའ་རྡོ་རྗེའི་རིགས།། 
ཕྱག་རྒྱ་ཆེན་པོ་གྲངས་མེད་པ།། 
ལུས་ཀྱི་ཕྱག་རྒྱ་ཡང་དག་ལྡན།། 
གང་ཕྱིར་སེམས་ཅན་སྣོད་མིན་པ།། 
དེ་ཡི་ཕྱིར་ན་ཉུང་བར་གསུངས།། 
ཕྱག་རྒྱ་ཆེན་པོ་ཡོངས་བསྡུ་བ།། 
ཐེག་པ་ཆེན་པོ་མངོན་བསྡུས་ལས།། 
རྒྱུད་ཆེན་གསང་བ་ཞེས་བྱ་བ།། 
རྒྱུད་དེར་རབ་ཏུ་བཤད་པ་ཡིན།། 
གསང་བའི་ཆོ་ག་འདི་ཡིས་ནི།། 
རྣལ་འབྱོར་བྱ་བ་བསྒྲུབ་པར་བྱ།། 
རྡོ་རྗེ་རྣལ་འབྱོར་སྦྱོར་བ་ཡིས།། 
སྐད་ཅིག་གིས་ནི་སངས་རྒྱས་འགྲུབ།། 
འདིར་ནི་ཕན་ཡོན་མང་པོ་དག།
རང་གི་ལས་ལ་ངེས་པར་སྦྱར།། 
གང་ཞིག་བཏུལ་ཞིང་མངོན་པར་སྦྱོར།། 
སྐད་ཅིག་གིས་ནི་སངས་རྒྱས་འགྲུབ།། 
མཚམས་མེད་ལྔ་པོ་བྱེད་པ་ཡང་།། 
ཞུགས་ནས་མངོན་པར་བརྩོན་འགྱུར་ཞིང་།། 
རྣལ་འབྱོར་ཆོ་ག་སྒྲུབ་བྱེད་ན།། 
འགྲུབ་པར་འགྱུར་བར་ཐེ་ཙོམ་མེད།། 
ཚེ་འདི་ལ་ནི་རྣལ་འབྱོར་པས།། 
རབ་ཏུ་དགའ་བའི་ས་ཐོབ་འགྱུར།། 
གང་གིས་རྡོ་རྗེ་ཅན་སྦྱོར་བས།། 
གདོན་མི་ཟ་བར་ས་ཐོབ་འགྱུར།། 
བསྐལ་པ་གྲངས་མེད་དཀའ་བ་ནི།། 
སྤྱོད་པའི་བདག་ཉིད་མེད་པར་མིན།། 
རྣལ་འབྱོར་འདི་ལ་མངོན་པར་བརྩོན།། 
དེ་བས་ས་ནི་རྙེད་དཀའ་མིན།། 
ཐེག་ཆེན་འདི་ནི་གསང་བ་སྟེ།། 
སངས་རྒྱས་ཆོས་ཀྱི་ཚུལ་བསྟན་པ།། 
སངས་རྒྱས་བྱང་ཆུབ་སྙིང་པོ་ཆེ།། 
དེ་ལས་ས་ནི་ཐོབ་དཀའ་མིན།། 
གཡོན་བརྐྱང་ཆ་ལུགས་གནས་ནས་ནི།། 
ཁྲོ་བོའི་ཚིག་ནི་རབ་ཏུ་བརྗོད།། 
ཁྲོ་བོའི་ལྟ་བས་ཡང་དག་ཁྲོས།། 
ལས་རྣམས་ཐམས་ཅད་བསྒྲུབ་པར་བྱ།། 
དེ་བཞིན་གཤེགས་པ་ཐམས་ཅད་ཀྱི་མདོ་སྡེའི་དབང་པོ་གསང་བའི་རྣལ་འབྱོར་གསང་བ་དེ་ཁོ་ན་ཉིད་དམ་པ་མཆོག་ཏུ་གསང་བའི་རྟོག་པའི་རྒྱལ་པོ་རྡོ་རྗེ་རྩེ་མོ་ལས་ཁམས་གསུམ་རྣམ་པར་རྒྱལ་བ་ཞེས་བྱ་བ་རྣམ་པར་བཤད་པ་སྟེ་ལེའུ་གསུམ་པ་རྫོགས་སོ།།།། 
རྡོ་རྗེའི་རིགས་ལས་ལེའུ་དང་པོའོ།།།། 
དེ་ནས་གསང་བ་དག་ནི་ཀུན་བསྡུས་མཆོག།
སེམས་ཀྱི་དགའ་བ་ཀུན་སྦྱོར་ཡང་དག་བྱུང་།། 
བྱ་བ་བྱས་ཤིང་མཆོག་ཏུ་རྣམ་པར་མཛེས།། 
རྡོ་རྗེ་དབང་ཕྱུག་ཐམས་ཅད་རྣམ་འཕྲུལ་ཚོགས།། 
དེ་ནས་སངས་རྒྱས་ཀྱི་ནི་རིགས་ཆེན་མཆོག།
རྡོ་རྗེ་སྙིང་པོའི་ཐུགས་བྱུང་བདེ་ལྡན་པ།། 
ཤིན་ཏུ་གསང་བའི་ཡོན་ཏན་མཆོག་བསྡུས་པ།། 
རྡོ་རྗེ་རྒྱལ་པོ་བུད་མེད་གཟུགས་ཅན་གྱུར།། 
ཨེ་མའོ་བུད་མེད་དགའ་བ་མཆོག་སྤྱོད་པ།། 
གསང་བ་ཀུན་ཏུ་བསྡུས་པ་ལས་བྱུང་བ།། 
རྡོ་རྗེ་སེམས་དཔའ་མཆོག་ཏུ་འཇིགས་མི་མངའ།། 
དེ་ཡིས་གསུངས་ནས་ཅང་མི་གསུང་བཞུགས་སོ།། 
གཟུངས་ཀྱི་དམ་ཚིག་ཡང་དག་བྱུང་བ་མཆོག།
ཏིང་འཛིན་གནས་ནས་ཆོས་ཉིད་གསང་བ་ནི།། 
སྤྱི་བོ་རྐང་མཐིལ་ཀུན་བསྡུས་བསྟན་པ་ལས།། 
དེ་ཡི་རིགས་ཀྱི་དཀྱིལ་འཁོར་ཚོགས་དག་ཕྱུང་།། 
ཧྲཱིཿ།
དེ་ནས་དགའ་བའི་མིང་ཅན་དག་ཀྱང་ཕྱུང་།། 
རྡོ་རྗེ་བུད་མེད་ཐུགས་ལས་བྱུང་བ་མཆོག།
གཟུགས་ཁམས་མཆོག་གི་ལྷ་ལས་ཤིན་ཏུ་འདས།། 
རྡོ་རྗེའི་མཚམས་རྣམས་ལྷ་མོའི་ཚིག་དག་གྲག།
དགའ་བཅས་འཛུམ་པ་དང་ལྡན་སྤྱན་མངའ་བ།། 
བཞད་ཅིང་སྒེག་དང་བཅས་པའི་ཞལ་ལྡན་པ།། 
ཚངས་སོགས་རིགས་ཀྱི་ལྷ་ཡི་ལྷ་མོ་སྟེ།། 
ཡིད་འོང་དགའ་བ་ཆེན་པོས་རྒྱལ་འགྱུར་བ།། 
ལྷ་མོ་རྡོ་རྗེ་རྣལ་འབྱོར་མ་དེ་ཡང་།། 
འཁོར་ལོའི་དབུས་སུ་གནས་ནས་རྟོག་བྱེད་པ།། 
དེ་ཡི་རིགས་བསྡུས་མཛེས་ཤིང་ཡིད་དུ་འོང་།། 
རྡོ་རྗེ་ཆེན་མོ་རྡོ་རྗེ་རྨོངས་བྱེད་མ།། 
ཨོྃ་སརྦ་ཏ་ཐཱ་ག་ཏ་མ་ཧཱ་རཱ་ག་མོ་ཧ་ན་ཡ་ཧི།
སྙིང་པོ་སངས་རྒྱས་རྨོངས་པར་བྱེད་པས་གསུངས།། 
དེ་བཞིན་གཤེགས་པ་མཆོག་ཀྱང་རྨོངས་པར་འགྱུར།། 
སངས་རྒྱས་ཀུན་གྱི་དགའ་བ་རྨོངས་བྱེད་དགའ།། 
སངས་རྒྱས་གཟུགས་དག་ཡོངས་སུ་སྒྱུར་བ་མཆོག།
རྣམ་སྣང་ཐུབ་པའི་དབང་ཕྱུག་མཆོག་དེ་ནི།། 
བུད་མེད་གཟུགས་ཀྱི་སྤྲུལ་པ་ཉིད་དུ་འགྱུར།། 
དབང་ཕྱུག་རྫུ་འཕྲུལ་མཆོག་མངའ་གང་དེ་ནི།། 
འཁོར་གྱི་སྲིང་མོ་གང་ཡིན་བཞི་བོར་གྱུར།། 
ཨོྃ་བཛྲ་ཀྲོ་དྷ་ས་མ་ཡེ་སྠི།
དེ་ནས་གསང་བ་བརྟན་པའི་ཚོགས་ཞི་བ།། 
ཆོས་དང་ལོངས་སྤྱོད་རྫོགས་སྐུས་ཀུན་ཁྱབ་པ།། 
རྡོ་རྗེ་གསང་བའི་དབང་ཕྱུག་རྨོངས་བྱེད་བདག།
སངས་རྒྱས་བཙུན་མོ་དག་པའི་ཆོས་ཉིད་བཞུགས།། 
ས་ནི་རྣམ་པ་དྲུག་ཏུ་གཡོས་པར་གྱུར།། 
འོད་ཟེར་སྣ་ཚོགས་ཕྱོགས་བཅུ་དག་ཏུ་གསལ།། 
ལྷ་མོ་ལྷ་དང་བཅས་པའི་ལྷ་མོ་རྣམས།། 
ཟིལ་གྱིས་མནན་ཅིང་ཤིན་ཏུ་རྒྱས་པར་འགྱུར།། 
རིགས་ཀྱི་དཀྱིལ་འཁོར་དང་མཚུངས་ལྷ་མོའི་ཚོགས།། 
དེ་དག་རང་གི་གཞལ་ཡས་ཁང་ན་གནས།། 
དེ་ནས་སངས་རྒྱས་རིན་ཆེན་འབྱུང་བ་ཡི།། 
གསང་བའི་དབང་ཕྱུག་དམ་པ་འདྲེན་པ་སྟེ།། 
རྡོ་རྗེ་དགའ་བ་ཆེན་པོ་རྣམ་པར་དགོད།། 
གདུག་པ་ཀུན་གྱི་དབང་ཕྱུག་ཡི་གེ་ནི།། 
སྙིང་པོ་ལས་བྱུང་ཆོས་ཉིད་དག་པ་སྟེ།། 
རྡོ་རྗེ་བཙུན་མོ་བཞི་དང་དབུས་མ་ལྔ།། 
དཀྱིལ་འཁོར་ཚོགས་ཀྱི་ཤར་ཕྱོགས་ཆ་ལ་གནས།། 
མི་བསྐྱོད་པ་ཡི་དབང་ཕྱུག་དམ་པའི་མཆོག།
དེ་ནས་རྡོ་རྗེའི་རིགས་ཅན་ལས་བྱུང་བའི།། 
ཤར་གྱི་དཀྱིལ་འཁོར་ཁྲོ་བཅས་དཀྱིལ་འཁོར་བཅས།། 
མི་བསྐྱོད་དམ་པའི་དམ་ཚིག་བདག་ཉིད་ཅན།། 
དེ་ཡིས་སྙིང་པོ་བསྐུལ་བ་གསུངས་པར་གྱུར།། 
སྙིང་པོ་རབ་མཆོག་འབྱུང་བ་གསུངས་པར་གྱུར།། 
ཨོྃ་བཛྲ་ཀྲོ་དྷ་ས་མ་ཡེ་ཛི།
ཨོྃ་བཛྲ་རོ་ཥ་ཨྃ་ཀུ་ཤ་ཨཱ་ན་ཡ་སརྦ་ཛི།
ཨོྃ་བཛྲ་རོ་ཥ་ཀརྨ་བཛྲི་བ་ཤྃ་མེ་ཨཱ་ན་ཡ་དི་ཛི།
ཨོྃ་བཛྲ་དུཥྚི་ཀྲོ་དྷ་ཏིཥྛ་ཡ་སརྦ་ཛི།
རིན་ཆེན་འབྱུང་ལྡན་དེ་ནི་བུད་མེད་གཟུགས།། 
རིན་ཆེན་མཆོག་ཏུ་ཡིད་དུ་འོང་བ་དེས།། 
འཁོར་གྱི་སྙིང་པོ་དག་ནི་བཞི་པོ་གསུངས།། 
ཨོྃ་བཛྲ་བྷྲྀ་ཀུ་ཊཱི་ཀྲོ་དྷ་ཧ་ར་ཧ་ར་སརྦ་གརྦྷ་ཛི།
ཨོྃ་བཛྲ་ཛྭ་ལ་མཱ་ལ་པྲ་བེ་ཤ་མ་ཧཱ་ཀྲོ་དྷ་ཨགྣི་ཛྭཱ་ལ་ཡ་སརྦ་ར་བྷི་ཥ་ཛ་ཛི།
ཨོྃ་བཛྲ་དྷྭ་ཛ་ཨ་གྲ་ཀེ་ཡུ་རི་མ་ཧཱ་ཀྲོ་དྷི་དེ་ཧི་སརྦ་ཛི།
ཨོྃ་བཛྲ་ཨཊྚཱཊྚ་ཧ་སི་ནི་ཧཱ་ས་མ་ཡཱ་ཊྚཱཊྚ་ཧ་ར་ཧ་ར་ཛི།
ཡི་གེ་ཛི་ནི་ཤིན་ཏུ་བརྟན་པར་གནས།། 
སྙིང་པོ་མཆོག་ཏུ་ཤིན་ཏུ་གྱུར་པ་གསུངས།། 
རིན་ཆེན་དབང་ཕྱུག་དམ་པ་དེ་ཡིས་ནི།། 
སྙིང་པོ་བསྐུལ་བར་བྱེད་པའི་མཆོག་དག་གསུངས།། 
སྙིང་པོ་མཆོག་གསུངས་རྨད་བྱུང་གསུངས་པར་གྱུར།། 
འོད་དཔག་མེད་དེ་བུད་མེད་གཟུགས་གྱུར་པ།། 
རྡོ་རྗེ་བཙུན་མོ་དམ་པ་འབྱུང་བའི་མཆོག།
སྙིང་པོ་བཞི་པོ་དག་ནི་གསུངས་པར་གྱུར།། 
ཨོྃ་བཛྲ་ཤུད་དྷི་ཧ་ན་དུཥྚི་དྷི།
ཨོྃ་ཏཱིཀྵྞ་ཀྲོ་དྷ་ཙྪིན་ད་ན་སརྦ་དྷི་རི།
བཛྲ་ཧེ་ཏུ་མ་ཧཱ་ཀྲོ་དྷ་བྲ་བེ་ཤ་ཡ་སརྦ་དྷི།
ཨོྃ་བཛྲ་ཛི་ཧྭཱ་མ་ཧཱ་ཀྲོ་དྷ་བྷཱ་ཥི་པ་ཙ་ཨུངྒ་ར་ཡ་དྷིཿ།
སྙིང་པོ་རིག་མཆོག་བརྟན་པ་གསུངས་པར་གྱུར།། 
པདྨའི་དཀྱིལ་འཁོར་དབང་དང་ལྡན་པ་མཆོག།
འོད་དཔག་མེད་པའི་གསང་མཆོག་བསྟན་པ་སྟེ།། 
སྙིང་པོ་བསྐུལ་བའི་མཆོག་ནི་གསུངས་པར་གྱུར།། 
ཎི།
དགའ་བ་ཆེན་པོས་མཚན་མ་དག་ཀྱང་ཕྱུང་།། 
དོན་ཡོད་གྲུབ་པ་བུད་མེད་གཟུགས་གྱུར་པས།། 
ལས་ལ་ཤིན་ཏུ་བསྐུལ་བ་དང་ལྡན་ཏེ།། 
འཁོར་གྱི་སྲིང་མོ་དག་ནི་བཞི་པོ་གསུངས།། 
ཨོྃ་སརྦ་མུ་ཁེ་ཀརྨ་བཛྲི་ཎི་མ་ཧཱ་ཀྲོ་དྷ་ཀུ་རུ་སརྦ་ཎི།
ཨོྃ་བཛྲ་ཀ་བ་ཙ་ཀྲོ་དྷི་རཀྵ་མ་ཎི།
ཨོྃ་བཛྲ་ཀྲོ་དྷེ་མ་ཧཱ་ཡཀྵི་ཎི་བཛྲེ་དྃཥྚཱ་ཀ་རཱ་ལི་བི་ལཱ་ས་སརྦ་ཎི།
ཨོྃ་བཛྲ་མུཥྚི་བཛྲ་ཀྲོ་དྷ་ནི།
དེ་ནས་ལས་ཀྱི་དཀྱིལ་འཁོར་སྣ་ཚོགས་དག།
མཆོག་ཏུ་གསང་བ་བསྡུས་པ་དགའ་ཆེན་པོ།། 
དབུས་ཀྱི་གཙོ་བོའི་དཀྱིལ་འཁོར་སྐུལ་བྱེད་པ།། 
ལས་ཀྱི་བཙུན་མོའི་སྙིང་པོ་མཆོག་འདི་གསུངས།། 
ཧཱུྃ།
དབུས་ཀྱི་གསང་བ་སྣ་ཚོགས་འབྱུང་འགྱུར་བ།། 
གཙོ་བོ་འདི་དག་རྣམ་པར་སྣང་མཛད་གསུངས།། 
ཨོྃ་བཛྲེ་ཤྭ་རཱི་ཧཱུྃ།
ཨོྃ་རཏྣེ་ཤྭ་རཱི་ཧཱུྃ།
ཨོྃ་པདྨེ་ཤྭ་རཱི་ཧཱུྃ།
ཨོྃ་ཀརྨེ་ཤྭ་རཱི་ཧཱུྃ།
རྡོ་རྗེ་རྒྱལ་མོ་དང་བཅས་བསྐུལ་བ་ལས་བྱུང་གང་ཡིན་པ།། 
རྡོ་རྗེ་བཙུན་མོ་རྣལ་འབྱོར་བཞི་ཡིས་དབུས་ཀྱི་དབང་ཕྱུག་ཉིད་དུ་གནས།། 
རྡོ་རྗེ་རིན་ཆེན་ཆོས་ལྡན་བཙུན་མོ་ཡན་ལག་མཛེས་པ་དང་ལྡན་པ།། 
འདི་ནི་གསང་བའི་ཚོགས་ལས་གཞན་དུ་རྣལ་འབྱོར་མཆོག་ནི་འགའ་ཡང་མེད།། 
རྡོ་རྗེ་སེམས་དཔའ་མཆོག་ཏུ་འཇིགས་མི་མངའ།། 
དེ་ནི་རང་གི་འཁོར་ཚོགས་དབུས་ན་བཞུགས།། 
དེས་ནི་བརྩེ་དང་ཕན་པའི་སེམས་ཀྱིས་ནི།། 
རྡོ་རྗེ་གསང་བའི་དཀྱིལ་འཁོར་མཆོག་གསུངས་གྱུར།། 
དེ་ནས་འཁོར་ལོའི་གྲོང་ཁྱེར་བསྟན་བྱས་ནས།། 
ཁམས་གསུམ་རྣམ་པར་རྒྱལ་བའི་བདག་ཉིད་དེས།། 
རྡོ་རྗེ་རྣལ་འབྱོར་དབང་ཕྱུག་བཙུན་མོ་ཡི།། 
དཀྱིལ་འཁོར་གསང་བའི་རྣལ་འབྱོར་ཡང་དག་བྲི།། 
གྲོང་ཁྱེར་རྣམ་པ་གཉིས་སུ་ཡང་དག་བྲི།། 
འཁོར་ལོ་རྣམ་པ་གཉིས་སུ་སྦྱར་བར་བྱ།། 
དེ་བཞིན་གྲོང་ཁྱེར་འདི་རུ་ཡང་དག་འོང་བ་དང་།། 
ཡང་ན་ཇི་ལྟར་འདོད་བཞིན་ཡང་དག་བྲི།། 
དེ་ཡང་ཕྱག་རྒྱ་དག་གི་ཚོགས་དང་བཅས།། 
བསྒོམ་པར་འོས་པ་རྡོ་རྗེ་ཡང་དག་བྲི།། 
ཡང་ན་གསང་བའི་ཆོས་ཀྱིས་མཆོད་གྱུར་པ།། 
ད་ནི་གཟུགས་དང་ལྡན་པ་ཡང་དག་བྲི།། 
དབུས་ཀྱི་རིམ་པར་རྡོ་རྗེ་སེམས་དཔའ་བཞུགས།། 
ཞགས་པ་དང་ལྡན་འཁོར་གྱི་ཕྱག་རྒྱ་བཅས།། 
རྡོ་རྗེ་འབར་བ་ནོར་བུ་པདྨ་ལས།། 
འབར་བའི་དང་བཅས་མེ་དང་ལྡན་པར་གཞག།
ཤར་གྱི་དཀྱིལ་འཁོར་འཁོར་ལོ་ལྔ་ཡི་བདག་ཉིད་ཆེ།། 
རྡོ་རྗེའི་དཀྱིལ་འཁོར་གང་དུ་མི་བསྐྱོད་གཙོ།། 
རྡོ་རྗེའི་ཕྱག་རྒྱ་ཆེ་དང་རོལ་པར་གྱུར།། 
དབང་ཕྱུག་ཆེན་པོ་རྩེ་གསུམ་ལྡན་ནོན་མཆོག།
དེ་ནས་ཕྱོགས་བཞིའི་གནས་དག་དང་།། 
རྡོ་རྗེ་ལྕགས་ཀྱུ་མདའ་དང་དགའ་བ་དག།
འབར་བའི་མེ་ཡི་འོད་ཟེར་ཡང་དག་ལྡན།། 
འབར་བའི་དབུས་ན་གནས་པའི་ཕྱག་རྒྱ་མངའ།། 
དེ་ནི་རིན་ཆེན་རིགས་ན་ཡིད་འོང་བ།། 
རྡོ་རྗེའི་དབུས་ན་རྡོ་རྗེ་རིན་ཆེན་བཞུགས།། 
དེ་ནས་ཕྱོགས་བཞིའི་གནས་དག་ཏུ།། 
རིན་ཆེན་གཟི་བརྗིད་རྒྱལ་མཚན་བཞད་ཕྱག་རྒྱ།། 
དེ་བཞིན་པདྨའི་རིགས་ནི་ཡིད་འོང་ལ།། 
རྡོ་རྗེ་པདྨའི་ཕྱག་རྒྱ་སྟེ།། 
དེ་ནས་ཕྱོགས་བཞིའི་མཚམས་དག་ཏུ།། 
པདྨའི་རལ་གྲི་འཁོར་ལོ་དེ་བཞིན་སྨྲ།། 
དེ་བཞིན་ལས་ཀྱིས་བྱས་པའི་རིགས་དེ་ལས།། 
རྡོ་རྗེ་རྣོན་པོ་མེ་ཆེན་དང་ལྡན་པ།། 
དེ་ཡི་ཕྱོགས་བཞིའི་མཚམས་ནི་བརྟན་པ་རུ།། 
ལས་དང་གནོད་སྦྱིན་བསྲུང་བ་ཁུ་ཚུར་རྣམས།། 
དེ་ལས་རྒྱ་ཆེར་གཟུགས་ཀྱི་ཚོགས་དག་ལ།། 
རྡོ་རྗེ་བཙུན་མོའི་མཆོག་དྲག་མཁའ་འགྲོ་མ།། 
འབར་བའི་མཆེ་བ་ཆེན་པོ་འཇིགས་རུང་མ།། 
དབུས་ན་རྡོ་རྗེ་ཉི་མ་འབར་བ་ལྡན།། 
ས་དག་བསྲུང་བའི་ཆོ་གར་བཅས།། 
རྒྱ་ཆེར་གཞུང་མཆོག་རྟག་ཏུ་བལྟ་བར་བྱ།། 
སྦྱང་དང་དབབ་པའི་ལས་རྣམས་ཐམས་ཅད་ནི།། 
ཡན་ལག་མཆོག་ལྡན་དམ་པ་ལས་གཟུང་བྱ།། 
དེ་ནས་ཕྱག་རྒྱ་ཕྱག་རྒྱའི་ཡན་ལག་བསླབ།། 
མཆོད་པའི་ཕྱག་རྒྱས་མཆོད་པའི་ཕྱག་རྒྱར་བརྗོད།། 
དེ་ནས་སྒོ་དང་མཚམས་བཅས་དཀྱིལ་འཁོར་དུ།། 
བཙུན་མོ་དག་བོས་གནམ་ལྕགས་གནོད་སྦྱིན་མཆོག།
དེ་ནས་སྒོར་འཇུག་པ་ཡི་ཚོགས་ལ་ནི།། 
བཛྲ་ཛཿ་ཛཿ།
དགུག་པའི་ཕེག་རྡོབ་སྤྲིན་ནི་རྒྱ་ཆེ་བ།། 
བཛྲ་ཧཱུྃ་ཧཱུྃ།
དེ་བཞིན་འཆིང་བའི་ཆོས་ནི་སྟེར་བྱེད་པ།། 
བཛྲ་བྃ་བྃ།
དེ་ནས་ཡེ་ཤེས་ཆོས་ཉིད་སྣ་ཚོགས་པ།། 
བཛྲ་ཨཿ་ཨཿ།
དེ་ནས་གསང་བའི་སྒེག་པ་དང་བཅས་མཆོད།། 
བཛྲ་ཧཱུྃ་ཁྃ།
དེ་ནས་ཡན་ལག་ཕྲེང་བ་སྣ་ཚོགས་ལྡན།། 
བཛྲ་ཧཱུྃ་གྷུྃ།
དེ་ནས་གླུ་བླང་བ་དང་རོལ་མོ་དག།
བཛྲ་ཧཱུྃ་ཏྃ།
དེ་བཞིན་གཞན་དག་དཀྱིལ་འཁོར་དབང་ཕྱུག་མཆོག།
བཛྲ་ཧཱུྃ་སྟེ།
དེ་ནས་ཕྱི་རོལ་མེ་ཏོག་རྒྱ་ཆེན་པོ།། 
བཛྲ་ཏི་ཏེ།
དེ་བཞིན་རོལ་ཆ་སྟོང་ཕྲག་དག་བརྡུངས་པ།། 
བཛྲ་ཊྲྃ་ཏ།
སྤོས་དང་དྲི་ལྡན་རོལ་མོ་དག་བྲི་བ།། 
བཛྲ་དྷཱ་ཏུ།
དེ་ནས་འོད་ཟེར་སྣང་བ་རབ་ཏུ་སྤྲོ།། 
བཛྲ་ཀྲོ་དྷ།
དེ་ནས་རྡོ་རྗེ་ལྕགས་ཀྱུའི་ཚོགས་ཀྱིས་དགུག་པར་བྱ།། 
དགའ་བས་མཉེས་བྱ་རྡོ་རྗེ་ཡང་དག་ལྡན།། 
ཨོྃ་སིད་དྷི་ཡ་བཛྲ།། 
ཨཱ་ན་ཡ་བཛྲ།
དེ་ནས་ཆགས་པའི་ས་ནི་འདོད་ཆགས་པ།། 
རཱ་ག་ཡ་བཛྲ་ཨ་ཧི་བཛྲ།
དེ་བཞིན་ཉི་མ་ལ་ལྟ་བ།། 
ཛྭཱ་ལ་ཡ་བཛྲ།
རྒྱལ་མཚན་གྱི་ནི།
དེ་ཧི་བཛྲ།
བཞད་པ་ཡི་ནི།། 
ཧཱ་ས་བཛྲ།
དེ་བཞིན་རྗེས་སུ་ཆགས་པ་ནི།། 
ཀཱ་མ་ཡ་བཛྲ།
རལ་གྲི་གཟུང་བར་བྱ་བ་ནི།། 
ཙྪེ་ད་ཡ་བཛྲ།
གཞན་ཡང་བསྐོར་བ་ཡི་ནི།
བྷྲ་མ་ཡ་བཛྲ།
དེ་ནས་ཚིག་གི་ཚོགས་དབྱུང་བ།། 
བྲཱུ་ཧི་བཛྲ།
ལས་ཀྱི་མཆོད་པའི་དཀྱིལ་འཁོར་བརྟན་པའི་ཚོགས་ནི།
ཏྱི་བཛྲ།
དེ་ནས་ཆོ་གའི་ཆའི་ནི།
རཀྵ་བཛྲ།
དེ་བཞིན་དུ་བཟའ་བའི་ནི།
ཁཱ་ཧི་བཛྲ།
ཡིད་འོང་ལུས་ནི་བརྟན་པར་བཅིང་བར་བྱ།། 
བནྡྷ་ཡ་བཛྲ།
དེ་ནས་ཡེ་ཤེས་ཀྱི་ནི་དེ་བཞིན་བརྐྱང་།། 
དེ་ནས་ཁྲོས་པའི་ཡིད་ཀྱིས་བསྐུལ་བར་བྱ།། 
སོ་དག་གིས་ནི་མ་མཆུ་བསྡམ་པར་བྱ།། 
དེ་བཞིན་མིག་དག་ཀྱང་ནི་བཙུམ་པར་བྱ།། 
དེ་ནས་ཁྲོ་བོའི་ཏིང་འཛིན་རབ་ཏུ་བསྒོམ།། 
གསང་བའི་ཕྱག་རྒྱ་དག་གིས་བདུད་བཞི་བཅོམ།། 
དེ་ནས་རྡོ་རྗེའི་ཚིག་གི་སྙིང་པོ་བརྗོད།། 
ཕྱག་རྒྱའི་ཚོགས་ནི་རྣམ་པ་སྣ་ཚོགས་བསླབ།། 
ལུས་ཀྱི་ཕྱག་རྒྱའི་ཚོགས་དག་ནི།། 
ཐེག་པ་ཆེན་པོ་མངོན་བསྡུས་ལས།། 
རྡོ་རྗེ་སེམས་དཔའི་བཀའ་བཞིན་དུ།། 
རྒྱས་པ་རུ་ནི་ཡོངས་སུ་བརྗོད།། 
གསང་བ་མཆོག་རྫོགས་སོ།།།། 
དེ་ནས་རྒྱལ་པོ་རྡོ་རྗེ་འཛིན།། 
ཀུན་མཆོག་གནས་ཀྱི་དབང་ཕྱུག་ནི།། 
རྡོ་རྗེ་ཕྲ་མོ་ལ་བཞུགས་ནས།། 
རྡོ་རྗེ་ཕྲ་མོ་བརྗོད་པར་གྱུར།། 
ཨོྃ་སརྦ་ཏ་ཐཱ་ག་ཏ་སཱུཀྵྨ་བཛྲ་ཀྲོ་དྷ་ཀྲ་མ་ཧཱུྃ་ཕཊ།
བདག་ཉིད་སངས་རྒྱས་གཟུགས་སུ་ནི།། 
ཕན་པའི་དོན་དུ་རྣམ་བསམ་བྱ།། 
རྡོ་རྗེ་ཕྲ་མོ་འདི་ཡིས་ནི།། 
སེམས་ནི་ཞི་བ་ཉིད་དུ་གྱུར།། 
ཨོྃ་སཱུཀྵྨ་བཛྲ་ཀྲོ་དྷ་ཀྲ་མ་ཧཱུྃ་ཕཊ།
རྡོ་རྗེ་རིག་པ་མཆོག་རྒྱལ་པོ།། 
བདག་ཉིད་ཡོངས་སུ་བསྒོམ་པར་བྱ།། 
རྡོ་རྗེ་ཕྲ་མོ་འདི་ཡིས་ནི།། 
རང་སེམས་སྐད་ཅིག་གིས་འདུལ་འགྱུར།། 
ཨོྃ་སཱུཀྵྨ་བཛྲ་རཏྣ་ཀྲོ་དྷ་ཀྲ་མ་ཀ་ཧཱུྃ་ཕཊ།
རྡོ་རྗེ་རིན་ཆེན་རང་བདག་ཉིད།། 
མཁས་པ་ཡིས་ནི་བསྒོམ་པར་བྱ།། 
སངས་རྒྱས་ཆོས་ནི་མྱུར་ཐོབ་ཅིང་།། 
རིན་ཆེན་ཀུན་མཆོག་གཙོ་བོར་འགྱུར།། 
ཨོྃ་སཱུཀྵྨ་བཛྲ་དྷརྨ་ཀྲོ་དྷ་ཀྲ་མ་ཧཱུྃ་ཕཊ།
བདག་ཉིད་དག་ནི་རྡོ་རྗེ་ཆོས།། 
གཟོད་ནས་དག་པ་རྣམ་པར་བསྒོམ།། 
གསུང་གི་ཕྱག་རྒྱ་འདི་ཡིས་ནི།། 
རྡོ་རྗེ་ཆོས་དང་མཚུངས་པར་འགྱུར།། 
ཨོྃ་སཱུཀྵྨ་བཛྲ་ཀརྨ་ཀྲོ་དྷ་ཀྲ་མ་ཧཱུྃ་ཕཊ།
བདག་ཉིད་རྡོ་རྗེ་ལས་སུ་ནི།། 
ཡང་དང་ཡང་དུ་བསྒོམ་བྱ་ཞིང་།། 
རྡོ་རྗེ་སྔགས་ཀྱིས་བསྐུལ་ནས་ནི།། 
རྡོ་རྗེ་ལས་དང་མཚུངས་པར་འགྱུར།། 
དབང་བསྐུར་བ་ཡི་སེམས་དཔའ་ཆེ།། 
འཁོར་ལོས་སྒྱུར་བ་བཞི་བོ་རུ།། 
རྟག་ཏུ་བདག་ཉིད་བསྒོམ་བྱས་ན།། 
དབང་བསྐུར་བ་ཡང་ཐོབ་པར་འགྱུར།། 
ཧཱུྃ་ཨོྃ་སཱུཀྵྨ་ཛྙཱ་ན་ཀྲོ་དྷ་ཧཱུྃ་ཕཊ།
རྡོ་རྗེ་རྒྱལ་པོ་རང་བདག་ཉིད།། 
རྣམ་པར་བསྒོམས་ན་རེངས་པར་འགྱུར།། 
སྙིང་པོ་འདི་དག་ཉིད་ཀྱིས་ནི།། 
སངས་རྒྱས་ཐམས་ཅད་ཀུན་ཏུ་དགུག།
ཨོྃ་སཱུ་ཀྵྨ་བཛྲ་ཨྃ་ཀུ་ཤ་ཨཱ་ཀརྵ་ཡ་མ་ཧཱ་ཀྲོ་དྷ་ཧཱུྃ་ཕཊ།
མདའ་འགེངས་པ་ཡི་སྦྱོར་བ་ཡིས།། 
རྡོ་རྗེ་ཆགས་པ་བསྒོམ་པར་བྱ།། 
སྙིང་པོ་འདི་དག་ཉིད་ཀྱིས་ནི།། 
སངས་རྒྱས་ཐམས་ཅད་རྗེས་ཆགས་པ།། 
ཨོྃ་སཱུཀྵྨ་བཛྲ་ཀྲོ་དྷ་ཨ་ནུ་རཱ་ག་ཡ་ཧཱུྃ་ཕཊ།
སངས་རྒྱས་ཐམས་ཅད་མཉེས་བྱས་ཤིང་།། 
བདག་ཉིད་ཀྱང་ནི་རྣམ་པར་བསྒོམ།། 
རྡོ་རྗེ་དགའ་བ་བདག་ཉིད་དེ།། 
རྡོ་རྗེ་དངོས་གྲུབ་ཐོབ་པར་འགྱུར།། 
ཨོྃ་སཱུཀྵྨ་བཛྲ་དུཥྚི་ཀྲོ་དྷ་ཧཱུྃ་ཕཊ།
རྡོ་རྗེ་རིན་ཆེན་རྒྱལ་པོ་ང་།། 
དབང་བསྐུར་བ་ནི་བརྟན་པའི་མཆོག།
རྡོ་རྗེ་སྔགས་ཀྱིས་བསྐུལ་བྱས་ནས།། 
རྡོ་རྗེ་རིན་ཆེན་མཚུངས་པར་འགྱུར།། 
ཨོྃ་སཱུཀྵྨ་བཛྲ་བྷྲྀ་ཀུ་ཊཱི་ཀྲོ་དྷ་ཧ་ར་ཧ་ར་ཧཱུྃ་ཕཊ།
རྡོ་རྗེ་གཟི་བརྗིད་ཏིང་འཛིན་གྱིས།། 
རྟག་ཏུ་བདག་ཉིད་འབར་བར་བྱ།། 
ཕྱོགས་རྣམས་ཀུན་ཏུ་ཡོངས་སྤྲོས་ནས།། 
རྡོ་རྗེ་སྔགས་ནི་རབ་ཏུ་བསྐུལ།། 
ཨོྃ་སཱུཀྵྨ་ཛྭཱ་ལ་མཎྜ་ལ་ཀྲོ་དྷ་སཱུརྱ་ཛྭ་ལ་ཧཱུྃ་ཕཊ།
སྦྱིན་པ་རིན་ཆེན་རྒྱལ་མཚན་དུ།། 
རྟག་ཏུ་བདག་ཉིད་རྣམ་པར་བསམ།། 
སེམས་ཅན་ཐམས་ཅད་དག་བྱ་ཞིང་།། 
རྡོ་རྗེ་སྔགས་ནི་རབ་བསྐུལ་ཞིང་།། 
ཨོྃ་སཱུཀྵྨ་བཛྲ་དྷྭ་ཛ་ཀྲོ་དྷ་ཡ་ཤོ་དྷ་སརྦ་ཨཱཿ་ཧཱུྃ་མེ་པྲ་ཡཙྪ་ཧཱུྃ་ཕཊ།
ཆོས་ཆེན་པོ་ཡི་བཞད་པ་བཞད།། 
རྡོ་རྗེ་བཞད་པ་བདག་བརྟན་པའི།། 
རྡོ་རྗེ་སྔགས་ཀྱིས་བསྐུལ་བྱ་ཞིང་།། 
བདག་ཉིད་ཁོ་ན་ཆོས་ཀྱི་གསུང་།། 
ཨོྃ་སཱུཀྵྨ་བཛྲ་ཧ་ས་ཀྲོ་དྷ་ཧ་ཧ་ཧཱུྃ་ཕཊ་ཧ་ཧ།
གཟོད་ནས་ཞི་བ་སྐྱེ་བ་མེད།། 
ཆོས་རྣམས་ཐམས་ཅད་རྣམ་དག་པ།། 
བདག་ཉིད་རྡོ་རྗེ་ཆོས་རྒྱལ་པོ།། 
རྡོ་རྗེ་ཚིག་གིས་ལན་ཅིག་བརྗོད།། 
ཨོྃ་སཱུཀྵྨ་བཛྲ་ཀྲོ་དྷ་ཡ་ཤོ་དྷ་ཧཱུྃ་ཕཊ།
ཤུགས་ཅན་རལ་གྲི་དག་གི་ཚོགས།། 
རྡོ་རྗེ་རྣོན་པོ་ཤིན་ཏུ་བརྟན།། 
ཨོྃ་སཱུཀྵྨ་བཛྲ་ཙྪེ་ད་ཀྲོདྷ་ཙྪིནྡ་ཙྪིནྡ་ཧཱུྃ་ཕཊ།
ཆོས་ཀྱི་འཁོར་ལོ་བསྐོར་བྱས་ནས།། 
རྡོ་རྗེ་འཁོར་ལོ་དང་མཚུངས་འགྱུར།། 
ཨོྃ་སཱུཀྵྨ་བཛྲ་ཀྲོ་དྷ་མ་ཧཱྃ་ཙཀྲ་ཙྪིནྡ་པ་ཧཱ་ཨི་ཤྭ་རི།
པྲ་བེ་ཤ་ཧྲྀ་ད་ཡཾ་ཙྪིནྡ་ཧཱུྃ་ཕཊ།
ད་ནི་རྗོད་བྱེད་བརྗོད་བྱ་མིན།། 
བདག་ནི་རྡོ་རྗེ་སྨྲ་བ་བརྟན།། 
ཆོས་འདོད་པ་ཉིད་བརྟན་བྱས་ནས།། 
རྡོ་རྗེ་སྨྲ་བ་ཐོབ་པར་འགྱུར།། 
ཨོྃ་སཱུཀྵྨ་བཛྲ་ཧཱུྃ་ཀཱ་ར་ཀྲོ་དྷ་ཧ་ར་པ་ཙ་ཡ་ཝ་མུ་དྲེ་ཎ་ཧཱུྃ་ཕཊ།
སངས་རྒྱས་ཐམས་ཅད་མཆོད་བྱ་ཞིང་།། 
རྡོ་རྗེ་ལས་ནི་བརྟན་པར་བརྟག།
རྡོ་རྗེ་ཚིག་གིས་ཆོས་བཤད་ན།། 
རྡོ་རྗེ་ལས་ནི་ཐོབ་པར་འགྱུར།། 
ཨོྃ་སཱུཀྵྨ་བཛྲ་ཀརྨ་སརྦ་ཀཱརྱ་ཧྲྀ་ད་ཡ་ཧཱུྃ།
བདག་ནི་རྒྱལ་པོ་བྱམས་པ་ཆེ།། 
རྡོ་རྗེ་སྲུང་བ་བརྟན་པའི་བདག།
རྟག་ཏུ་བདག་ཉིད་བསྒོམ་བྱས་ནས།། 
ངན་འགྲོ་ཐམས་ཅད་ཉམས་པར་འགྱུར།། 
ཨོྃ་སཱུཀྵྨ་བཛྲ་ཀ་བ་ཙ་ཀྲོ་དྷ་རཀྵ་ཧཱུྃ་ཕཊ།
སྡིག་པ་ཐམས་ཅད་བཟའ་བྱ་ཞིང་།། 
རྡོ་རྗེ་སྲུང་བ་བསྒོམ་པར་བྱ།། 
རྡོ་རྗེ་སྔགས་ནི་བསྐུལ་བྱས་ན།། 
རྡོ་རྗེ་ཉོན་མོངས་ཐམས་ཅད་འཇོམས།། 
ཨོྃ་སཱུཀྵྨ་བཛྲ་ཡཀྵ་ཧ་ར་བྷཀྵ་སརྦ་དུཥྚ་བཛྲ་ཡཀྵ་ཧཱུྃ་ཕཊ།
རྡོ་རྗེ་ཁུ་ཚུར་རྒྱལ་པོ་བདག།
བྱང་ཆུབ་སེམས་ནི་རྗེས་སུ་དྲན།། 
བགེགས་རྣམས་ཐམས་ཅད་བཅིང་བྱས་ན།། 
རྡོ་རྗེ་ཁུ་ཚུར་དང་མཚུངས་འགྱུར།། 
ཨོྃ་སཱུཀྵྨ་བཛྲ་མུཥྚི་བནྡྷ་བནྡྷ་ཧཱུྃ་ཕཊ།
སྣ་ཡི་རྩེ་མོའི་སེམས་དེ་ནི།། 
བརྟན་པར་བྱས་ནས་ཡང་དག་བརྩམ།། 
ཡི་གེ་ཧཱུྃ་ཉིད་སྦྱོར་བྱས་ནས།། 
ཉོན་མོངས་ཐམས་ཅད་རྣམ་ཉམས་འགྱུར།། 
ཧཱུྃ།
དང་པོ་སྙིང་ག་སྣ་རྩེ་རུ།། 
བརྟན་པར་བྱས་ནས་དེ་རང་བཞིན།། 
མཚན་མ་དེ་ནི་སྤྲོ་བྱས་ན།། 
ནད་སོགས་དགྲ་ནི་འཇིག་པར་འགྱུར།། 
ནཱ་ཤ་ཡ་བཛྲཱི་ཧཱུྃ།
སེམས་དེ་བརྟན་པར་བྱས་ནས་ཀྱང་།། 
རྣལ་འབྱོར་འཛིན་པས་སྤྲོ་བྱ་ཞིང་།། 
ཤེས་རབ་ཅན་གྱིས་ཁྲོ་བདག་བརྩམ།། 
གནས་ངན་དག་ནི་ངེས་པར་འཇིག།
བི་ནཱ་ཤ་ཡ་སརྦ་བཛྲ་ཧཱུྃ།
རྣལ་འབྱོར་རིག་པས་ཇི་སྲིད་འདོད།། 
མཚན་མ་དེ་ནི་བསྡུ་བྱས་ན།། 
མ་ལུས་སྡིག་པ་ཐམས་ཅད་ནི།། 
ཉམས་ཤིང་འབྱུང་བར་མི་འགྱུར་རོ།
ཨོྃ་སཱུཀྵྨ་བཛྲ་པྲ་ཏྱ་ཤཱི་གྷཱྃ་ཧཱུྃ།
གསལ་བར་ཕྱོགས་རྣམས་མ་ལུས་པར།། 
སེམས་ཅན་ཀུན་ལ་བྱམས་པ་སྤྲོ།། 
ཇི་སྲིད་རྡོ་རྗེ་སྤྲོ་བྱས་པ།། 
དེ་སྲིད་སེམས་ཅན་བདེ་བར་འགྱུར།། 
བྷེ་ར་བ་བཛྲ་ཀྲོ་དྷ་ཧཱུྃ་ཕཊ།
ཀྱེ་མའོ་མགོན་མེད་སེམས་ཅན་འདི།། 
འཇིགས་པ་ལས་ནི་སྐྱོབ་པ་དག།
སྙིང་རྗེའི་སེམས་དེ་སྤྲོ་བར་བྱ།། 
རྡོ་རྗེ་ཡེ་ཤེས་ཐོབ་པར་འགྱུར།། 
ཀཱ་རུ་ཎཱ་བཛྲ་ཀྲོ་དྷ་ཧཱུྃ་ཕཊ།
དེ་བཞིན་གཤེགས་པ་ཀུན་སྙིང་པོ།། 
སེམས་ཅན་ཐམས་ཅད་གཟོད་ནས་དག།
ཨེ་མའོ་བདེ་བ་ཨེ་མའོ་ཆོས།། 
ཕྱོགས་རྣམས་ཀུན་ཏུ་ཡོངས་སུ་སྤྲོ།། 
ཧཱུྃ་ཀཱ་ར་བི་ཤུདྡྷ་ཧཱུྃ་ཕཊ།། 
འཁོར་བའི་སེམས་ཅན་ལ་དམིགས་ནས།། 
བདེ་བ་དང་བཅས་བཏང་སྙོམས་བྱ།། 
བཏང་སྙོམས་སྦྱོར་བ་འདི་ཡིས་ནི།། 
སེམས་ཅན་རྣམས་ལ་ཡོངས་སུ་སྤྲོ།། 
ཨོྃ་བི་ཤོ་དྷ་ཡ་བཛྲ་ཀྲོ་དྷ་ཧཱུྃ་ཕཊ།
རྡོ་རྗེའི་གཟུགས་ནི་ཡང་དག་བྲིས།། 
གང་གི་སྟེང་དུ་ངེས་བཞག་པ།། 
དེ་ཉིད་ཀྱིས་ནི་དྲི་མའི་ཚོགས།། 
ཐམས་ཅད་རྣལ་འབྱོར་པ་ཡིས་འཇོམས།། 
ཧཱུྃ་བཛྲ་པྲ་བརྟ།
གང་ལ་བྱང་ཆུབ་སེམས་ཉིད་ནི།། 
རྗེས་སུ་དྲན་པས་རབ་ཕབ་ན།། 
སེམས་ཅན་དེ་ཡིས་སངས་རྒྱས་ཀྱི།། 
བྱང་ཆུབ་ཉིད་ནི་ཐོབ་པར་འགྱུར།། 
ཧཱུྃ་བོ་དྷི་སཏྭ་པྲ་བརྟ།
ཕྱག་ན་རྡོ་རྗེ་རྗེས་དྲན་ནས།། 
དག་པའི་ཆོས་ཉིད་ཕབ་བྱས་ནས།། 
སེམས་ཅན་དེ་ཡིས་བདེ་བ་ནི།། 
དམ་པའི་ཐོབ་འགྱུར་ཐེ་ཚོམ་མེད།། 
ཧཱུྃ་བཛྲ་དྷཱ་ར་པྲ་བརྟ།
རྣམ་པའི་མཆོག་རྣམས་ཀུན་ལྡན་པ།། 
སངས་རྒྱས་གཟུགས་ནི་རྣམ་པར་བསྒོམ།། 
སངས་རྒྱས་ཆོས་རྣམས་ཕམ་བྱས་ན།། 
འཇིགས་པ་ངེས་པར་འབྱུང་མི་འགྱུར།། 
ཧཱུྃ་བུདྡྷ་པྲ་བརྟ།
ཟླ་བ་རྡོ་རྗེ་རང་བཞིན་དངོས།། 
བསྐྱེད་པ་བཞིན་དུ་བསྒོམ་བྱས་ན།། 
བློ་བཟང་ཟླ་བ་རྡོ་རྗེ་མཚུངས།། 
མྱུར་དུ་མཁའ་ལ་འགྲོ་བར་འགྱུར།། 
བུདྡྷ་པྲ་བརྟ་ཡ་ཧཱུྃ།
ཟླ་བའི་དབུས་སུ་རང་བདག་ཉིད།། 
བསྒོམ་ཞིང་གང་ལ་ཕབ་བྱས་པ།། 
སེམས་ཅན་དེ་རྣམས་མི་ལྡོག་པར།། 
འགྱུར་བ་རུ་ནི་ཐེ་ཚོམ་མེད།། 
ས་ཏྭ་པྲ་བརྟ་ཡ་ཧཱུྃ།
ཕྱག་ན་རྡོ་རྗེ་རང་བདག་ཉིད།། 
མཁས་པ་ཡིས་ནི་བསྒོམ་བྱ་ཞིང་།། 
གང་དུ་ཕབ་པའི་གནས་དེ་ནི།། 
དཔལ་དང་བདེ་བ་འཕེལ་བར་འགྱུར།། 
མྱུར་བ་ཉིད་དུ་ཐེ་ཚོམ་མེད།། 
བཛྲ་སཏྭ་པྲ་བརྟ་ཡ་ཧཱུྃ།
སངས་རྒྱས་གཟུགས་སུ་རང་བདག་ཉིད།། 
མཉམ་པར་བཞག་པས་བསྒོམ་བྱ་ཞིང་།། 
རྡོ་རྗེ་དེ་ནི་གར་ཕབ་པ།། 
རྫུ་འཕྲུལ་རྒྱ་ནི་ཆེན་པོར་གྱུར།། 
བུདྡྷ་པྲ་བརྟ་ཡ་ཧཱུྃ།
རྡོ་རྗེ་ཁྲོ་བོ་སྙོམས་འཇུག་པས།། 
རང་གི་ལུས་ནི་རབ་བསྐོར་བ།། 
གང་གི་མིང་གིས་བྱས་པ་དེ།། 
ཐེ་ཚོམ་མེད་པར་བྱང་ཆུབ་ཐོབ།། 
ཨོྃ་བཛྲ་བ་ལི་ཏ་ཀྲོ་དྷ་མཱ་ར་ཡ་ཧཱུྃ།
དབུགས་ནི་དབྱུང་དང་རྔུབ་པ་ལ།། 
ཡི་གེ་ཧཱུྃ་ནི་རབ་སྦྱོར་ཞིང་།། 
རྡོ་རྗེ་ཁྲོ་བོ་སྙོམས་འཇུག་པས།། 
འདོད་ཆགས་ལ་སོགས་ཉེས་པ་གཞོམ།། 
ཨོྃ་བཛྲ་ཤྭཱ་ས་བི་བཱ་ཏ་ལ་ཧཱུྃ་ཕཊ།
རྡོ་རྗེ་ལྟ་བས་བལྟ་བྱ་ཞིང་།། 
རྡོ་རྗེ་ཁྲོ་བོ་རབ་སྦྱོར་བས།། 
སེམས་ཅན་གང་ལ་བལྟ་བྱས་ན།། 
དེ་ནི་འཁོར་བ་ལས་གྲོལ་འགྱུར།། 
ཨོྃ་བཛྲ་དྲྀཥཱི་བི་ནཱ་ཤ་ཡ་ཧཱུྃ་ཕཊ།
ལུས་ངག་གི་ནི་བདག་ཉིད་གནས།། 
རང་སེམས་འགྲོ་བར་འགྱུར་བ་དང་།། 
བྱང་ཆུབ་སེམས་ནི་རྗེས་དྲན་ན།། 
དེས་ཀྱང་སངས་རྒྱས་ཉིད་ཐོབ་འགྱུར།། 
ཧཱུྃ་ཧྲྀ་ད་ཡ་ཨཱ་ཀརྵ་ཡ་བཛྲ་ཀྲོ་དྷ་ཧཱུྃ་ཕཊ།
རྡོ་རྗེ་རིག་པ་མཆོག་རྒྱལ་པོར།། 
མཁས་པ་ཡིས་ནི་བདག་ཉིད་བསྒོམ།། 
འབར་བ་ཡིས་ནི་ཁྱབ་པའི་སྐུ།། 
རྡོ་རྗེ་བསྒོམ་པས་འགྲུབ་པར་འགྱུར།། 
ཧཱུྃ་གསང་བའི་བདག་པོ་ཀུན་གྱི་སྙིང་པོའི་སྔགས་ནི་གསུངས་པར་འགྱུར།། 
དེ་ནས་རྡོ་རྗེ་འཆང་བས་རྣལ་འབྱོར་དབང་པོ་རྟོག་པར་མཛད།། 
གདུལ་བྱ་མིན་ལ་ཤིན་ཏུ་འཕྲོག་ཅིང་གདུལ་བྱ་ལ་ཆགས་བློ།། 
ས་འཛིན་མཆོག་གི་དབང་པོ་བསླབ་པ་རྣམ་པར་རོལ་པའི་ས།། 
སཱུཀྵྨ་རྫོགས་སོ།།།། 
གསང་བ་སྐར་མ་ཉི་ཟླ་སྟེ།། 
རྡོ་རྗེ་དམ་ཚིག་བརྗོད་པར་བྱ།། 
རྣམ་རྟོག་གིས་བརྟགས་མཛེས་གྱུར་པ།། 
དེ་ནས་མཆོད་པའི་ཆོ་ག་བཤད།། 
བདག་ཉིད་སངས་རྒྱས་གཟུགས་དང་ནི།། 
སངས་རྒྱས་རྣམ་འཕྲུལ་རབ་ཏུ་བསྒོམ།། 
དང་པོ་སྦྱོར་བྱུང་ཇི་སྐད་བཤད།། 
སངས་རྒྱས་ཐམས་ཅད་མཆོད་པར་བྱ།། 
ཨོྃ་སརྦ་ཏ་ཐཱ་ག་ཏ་བཛྲ་ཀརྨེ་ཤྭ་རི་ཧཱུྃ།
རང་གི་སྙིང་ཁར་བྱང་ཆུབ་སེམས།། 
སངས་རྒྱས་ཀུན་གྱི་ཚོགས་བསམས་ནས།། 
མཆོད་པ་ཡི་ནི་མཆོག་འདི་ཡིས།། 
འདྲེན་པ་ཐམས་ཅད་མཆོད་པ་བྱ།། 
ཧཱུྃ།
དབང་ཕྱུག་ཆེན་པོ་དང་བཅས་པ།། 
ལྷ་རྣམས་ཐམས་ཅད་དགུག་བྱ་ཞིང་།། 
བདག་ཉིད་རྡོ་རྗེ་ཁྲོ་བོ་ཡིས།། 
ཁྲོ་བོའི་མཆོད་པས་རབ་ཏུ་མཆོད།། 
ཨོྃ་སརྦ་ཏ་ཐཱ་ག་ཏ་པཱུ་ཛཱ་ཀརྨ་ས་མ་ཡ་བི་སྟི་བི་སྟྭར་ཏྲཻ་ལོ་ཀྱ་བི་ཛ་ཡེ་ཤྭ་སརྦ་དུཥྚཱ་ན་མ་ཧཱ་ས་མ་ཡ་བཛྲཱི་ཧཱུྃ།
ཁྲོ་གཉེར་ཅན་ཀུན་ང་བདག་ཉིད།། 
ཁྲོ་བོ་རིན་ཆེན་གྱིས་བསྒོམ་བྱ།། 
སངས་རྒྱས་ཐམས་ཅད་འཇིགས་བྱ་ཞིང་།། 
རིན་ཆེན་མཆོད་པས་རབ་ཏུ་མཆོད།། 
ཨོྃ་སརྦ་ཏ་ཐཱ་ག་ཏ་ཀ་པཱ་ཤ་ས་མ་ཡ་སྥ་ར་ཎ་མ་ཧཱ་པཱུ་ཛཱ་ཨཱ་ཀརྵ་ཡ་བི་དྷི་བི་སྟྭ་ར་ས་མ་ཡ་ཧཱུྃ།
ཆོས་ཀྱི་དབྱིངས་དང་མཚུངས་པར་སྣང་།། 
རྡོ་རྗེ་ཆོས་ནི་བརྟན་པ་བདག།
ཆོས་ཀྱི་མཆོད་པས་རབ་མཆོད་པས།། 
སངས་རྒྱས་ཐམས་ཅད་མཆོད་པར་བྱ།། 
ཨོྃ་སརྦ་ཏ་ཐཱ་ག་ཏ་དྷརྨ་དྷཱ་ཏུ་སྥ་ར་ཎ་མ་ཧཱ་པཱུ་ཛཱ་བི་དྷི་བི་སྟྭ་ར་ས་མ་ཡ་ཧཱུྃ།
བདག་ཉིད་རྡོ་རྗེ་ལས་ཉིད་ནས།། 
སངས་རྒྱས་རྣམ་འཕྲུལ་བསྒོམ་པར་བྱ།། 
སངས་རྒྱས་ཐམས་ཅད་མཆོད་བྱ་ཞིང་།། 
ལས་ཀྱི་མཆོད་པས་རབ་ཏུ་མཆོད།། 
ཨོྃ་སརྦ་ཏ་ཐཱ་ག་ཏ་ལོ་ཀ་དྷཱ་ཏུ་ཛཱི་བི་ཏ་མ་ཧཱ་ཀརྨ་པཱུ་ཛཱ་བེ་དྷི་བི་སྟྭ་ར་ས་མ་ཡེ་ཧཱུྃ།
ཕྱག་ན་རྡོ་རྗེ་བདག་རྡོ་རྗེ།། 
དེ་བཞིན་གཤེགས་རྣམས་དགུག་པར་བྱ།། 
རྡོ་རྗེ་སེམས་དཔའ་རབ་མཆོད་པས།། 
མཆོད་པ་རུ་ནི་བསྒོམ་པར་བྱ།། 
ཨོྃ་བཛྲ་སཏྭ་སིདྡྷི་ཛྙཱ་ན་ས་མ་ཡེ་ཧཱུྃ་ཛཿ།
རྡོ་རྗེ་ལྕགས་ཀྱུ་བརྟན་པའི་མཆོག།
རྟག་ཏུ་བདག་ཉིད་བསྒོམ་པར་བྱ།། 
བསྒོམ་པ་བསྒྲུབ་པར་བྱ་བའི་ཕྱིར།། 
སངས་རྒྱས་ཐམས་ཅད་དགུག་པར་བྱ།། 
ཨོྃ་བཛྲ་ཨཱ་ཀརྵ་ཛྙཱ་ན་ས་མ་ཡ་ཧཱུྃ་ཛཿ།
རྡོ་རྗེ་ཆགས་པ་བདག་ཉིད་དེ།། 
བཀུག་པ་རྣམས་ནི་མཉེས་པར་བྱ།། 
རྡོ་རྗེ་ཆགས་པས་རབ་མཆོད་པས།། 
བསྒྲུབ་བར་བྱ་ཞེས་ཡང་དག་སྦྱར།། 
ཨོྃ་བཛྲ་ར་ཏི་རཱ་ག་ས་མ་ཡེ་ཧཱུྃ་ཛཿ།
རྡོ་རྗེ་ལེགས་པ་རང་བདག་ཉིད།། 
བསྒོམ་ཞིང་རྒྱལ་བ་མཉེས་པར་བྱ།། 
རྡོ་རྗེ་ལེགས་པས་རབ་མཆོད་པས།། 
སངས་རྒྱས་ཐམས་ཅད་དགུག་པར་བྱ།། 
ཨོྃ་བཛྲ་སཱ་དྷུ་ཀརྨ་ཛྙཱ་ན་ས་མ་ཡེ་ཧཱུྃ་ཛཿ།
རྡོ་རྗེ་རིན་ཆེན་རྒྱལ་པོ་ཆེ།། 
རང་བདག་ཉིད་ནི་བསྒོམ་པར་བྱ།། 
དེ་བཞིན་གཤེགས་རྣམས་དབང་བྱ་ཞིང་།། 
རིན་ཆེན་ཆར་ནི་ཀུན་ཏུ་དབབ།། 
ཨོྃ་བཛྲ་བྷྲྀ་ཀུ་ཊཱི་བ་ཤཱི་ཀུ་རུ་ཧཱུྃ།
རྡོ་རྗེ་ཉི་མར་རང་བདག་ཉིད།། 
འོད་ཟེར་ཕྲེང་བ་དང་ལྡན་བསྒོམ།། 
སངས་རྒྱས་རྣམས་ནི་དབང་བྱ་ཞིང་།། 
ཕྱོགས་རྣམས་སུ་ནི་འོད་ཟེར་སྤྲོ།། 
ཨོྃ་བཛྲ་སཱུརྱ་མཎྜ་ལ་བ་ཤཱིཾ་ཀུ་རུ་ཧཱུྃ།
དེ་བཞིན་གཤེགས་རྣམས་དབང་བྱ་ཞིང་།། 
བདག་ནི་པདྨའི་རྒྱལ་པོ་ཉིད།། 
སེམས་ཅན་བསམ་ཀུན་རྫོགས་པར་བྱ།། 
རིན་ཆེན་རྒྱལ་མཚན་རབ་ཏུ་མཆོད།། 
ཨོྃ་བཛྲ་དྷྭ་ཛཱ་གྲ་ཀེ་ཡཱུ་རེ་བ་ཤཱིཾ་ཀུ་རུ་ཧཱུྃ།
ཧ་ཧ་ཞེས་དགོད་བཞད་བྱ་ཞིང་།། 
རྡོ་རྗེ་བཞད་པ་བདག་ཉིད་དེ།། 
སངས་རྒྱས་ཐམས་ཅད་དབང་དུ་བྱ།། 
བཞད་པའི་མཆོད་པས་རབ་ཏུ་མཆོད།། 
ཨོྃ་བཛྲ་ཨཊྚ་ཧཱ་ས་ན་བ་ཤཱིཾ་ཀུ་རུ་ཧཱུྃ།
བདག་ནི་པདྨའི་རྒྱལ་པོ་ཉིད།། 
བཙུན་མོ་བརྟན་པར་རང་བྱུང་བ།། 
བདག་གིས་སངས་རྒྱས་རྗེས་ཆགས་བྱ།། 
འདོད་ལ་ཆགས་པས་རབ་ཏུ་མཆོད།། 
ཨོྃ་བཛྲ་པདྨ་རཱ་ག་ཡ་ཧཱུྃ།
བདག་ནི་རང་ཉིད་རྣོན་པོ་སྟེ།། 
ཤེས་རབ་ཕ་རོལ་ཕྱིན་པ་བརྟན།། 
བདག་གིས་ཉོན་མོངས་གཅད་བྱ་ཞིང་།། 
དེ་བཞིན་གཤེགས་རྣམས་ཆགས་པར་བྱ།། 
ཨོྃ་བཛྲ་ཏིཀྵྞ་རཱ་ག་ཡེ་ཧཱུྃ།
ལྷ་མོ་རྡོ་རྗེ་སྒྲོལ་མ་བདག།
ཆོས་ཀྱི་འཁོར་ལོ་རབ་བསྐོར་བ།། 
བདག་གིས་རྡོ་རྗེ་ཅན་མཉེས་བྱ།། 
འདོད་ཆགས་བརྟན་པས་རབ་ཏུ་མཆོད།། 
ཨོྃ་བཛྲ་མཎྜལ་རཱ་ག་རཱ་ག་ཡ་ཧཱུྃ།
ནམ་མཁའི་ལྷ་མོ་ཆོས་སྨྲ་བ།། 
བརྗོད་དུ་མེད་པའི་བདག་ཉིད་བསྟན།། 
དག་པའི་ཆོས་ལ་དགའ་བྱ་ཞིང་།། 
དེ་བཞིན་གཤེགས་རྣམས་མཉེས་པར་བྱ།། 
ཨོཾ་བཛྲ་བཱ་ཀ་རཱ་ག་རཱ་ག་ཡ་ཧཱུྃ།
བདག་ནི་རང་ཉིད་ལས་ཡིན་ཏེ།། 
ཕྱོགས་རྣམས་ཀུན་དུ་རབ་ཏུ་གྲགས།། 
བདག་ནི་ནམ་མཁའི་མཛོད་ཀྱང་ཡིན།། 
མཆོད་པའི་ཆར་གྱིས་རབ་ཏུ་མཆོད།། 
ཨོྃ་བཛྲ་ཀརྨ་ས་མ་ཡེ་པཱུ་ཛཱ་ཧཱུྃ།
བདག་ནི་རང་ཉིད་བསྲུང་བ་སྟེ།། 
སངས་རྒྱས་བྱམས་པ་བརྟན་པ་དག།
བདག་གིས་སངས་རྒྱས་མཆོད་པར་བྱ།། 
ཆོས་ཀྱི་མཆོད་བས་ཀུན་དུ་མཆོད།། 
ཨོྃ་བཛྲ་ཀ་བ་ཙ་བནྡྷ་ར་ཀཱ་ཧཱུྃ།
བདག་གིས་ཉོན་མོངས་བཟའ་བར་བྱ།། 
རྡོ་རྗེ་གནོད་སྦྱིན་བརྟན་པ་བདག།
བདག་གིས་སངས་རྒྱས་མཆོད་པར་བྱ།། 
ཆོས་ཀྱི་མཆོད་པས་རབ་ཏུ་མཆོད།། 
ཨོྃ་བཛྲ་ཡཀྵ་མཱ་ར་ཡ་བཛྲ་དྃཥྚྲ་ཧཱུྃ་ཕཊ།
ང་ནི་སངས་རྒྱས་བྱང་ཆུབ་ཡིན།། 
རྡོ་རྗེ་ཁུ་ཚུར་རང་བདག་ཉིད།། 
ཕྱིར་མི་ལྡོག་པའི་འཁོར་ལོ་སྟེ།། 
ལས་ཀྱི་མཆོད་པས་རབ་ཏུ་མཆོད།། 
ཨོྃ་བཛྲ་ཀརྨ་མུཥྚི་སིད་དྷྱ་སིད་དྷྱ་ཧཱུྃ་ཕཊ།
འདི་འདྲའི་སྣ་ཚོགས་མཆོད་པ་ཀུན།། 
ཡེ་ཤེས་གསང་སྔགས་རབ་ཐོབ་བ་བྱེད།། 
མ་ལུས་ལྷ་མོ་སེམས་དཔའ་ཀུན།། 
རྒྱལ་པོ་ཇི་བཞིན་རབ་སྙིང་ཧཱུྃ།
སྒེག་མོ་ཕྲེང་བ་དེ་བཞིན་གླུ།། 
གར་མ་མེ་ཏོག་སོགས་སྦྱོར་བས།། 
སེམས་དཔའ་ལ་སོགས་ལྷ་མོ་དག།
ཤིན་ཏུ་བསྲུང་བའི་མཆོད་པའི་མཆོད་པའོ།། 
དེ་ནས་ལས་ནི་ཐབས་ཆེན་པོ།། 
གང་གིས་མྱུར་དུ་རབ་གྲུབ་འགྱུར།། 
གང་གིས་དགའ་བ་ལ་སྦྱོར་བ།། 
སྦྱིན་སྲེག་ལས་ཀྱི་ཆོ་གའོ།། 
ཇི་ལྟར་སྦྱིན་སྲེག་དངོས་གྲུབ་ཀྱིས།། 
ལས་ནི་བླ་མེད་བྱེད་པ་ལྟར།། 
དེ་བཞིན་རིག་པའི་ལས་རྣམས་ཀུན།། 
དེ་ལྟ་བུ་ནི་བྱེད་པ་མིན།། 
སྦྱིན་སྲེག་རྣམ་པ་མང་ལྡན་པ།། 
མདོ་རུ་བསྡུ་ན་རྣམ་པ་ལྔ།། 
རྒྱས་པར་རྣལ་འབྱོར་ཆེན་པོ་ཡི།། 
གསང་བའི་མདོ་ལས་རབ་ཏུ་བཤད།། 
རིག་པ་འཛིན་པའི་རྣམ་འཕྲུལ་བ།། 
ཇི་ལྟར་སྦྱིན་སྲེག་རྣམ་པ་ཡིས།། 
རིགས་ཀྱི་དཀྱིལ་འཁོར་འགྲུབ་འགྱུར་བ།། 
མདོར་བསྡུས་རབ་ཏུ་བཤད་པར་བྱ།། 
སྦྱིན་སྲེག་ལས་ནི་རྣམ་པ་ལྔ།། 
རེ་རེ་ཞིང་ཡང་རྣམ་པ་མང་།། 
ཞི་བ་དང་ནི་རྒྱས་པ་ཉིད།། 
མངོན་སྤྱོད་ཀྱི་ནི་གསུམ་པ་སྟེ།། 
དགུག་པ་ཡང་ནི་བཞི་པ་ཡིན།། 
ལྔ་པ་དབང་དང་ཡང་དག་ལྡན།། 
སྦྱིན་སྲེག་ལྔ་པ་དེ་རྣམས་ནི།། 
དབང་དུ་བྱེད་པ་མཆོག་ཡིན་ནོ།། 
དེ་ནས་ཐབ་ཁུང་རབ་བཤད་བྱ།། 
སྦྱོར་བ་ཇི་བཞིན་སྦྱོར་བར་བྱ།། 
ཞི་ལ་ཐབ་ཁུང་ཟླུམ་པོ་སྟེ།། 
ཀུན་ནས་ཡོངས་སུ་ཟླུམ་པོ་ཡིན།། 
རྒྱས་པ་ལ་ནི་གྲུ་བཞི་སྟེ།། 
མངོན་སྤྱོད་ལ་ནི་གྲུ་གསུམ་ཡིན།། 
ཐབ་ཁུང་རྡོ་རྗེའི་རྣམ་པ་ཅན།། 
ཀུན་དུ་དགུག་པར་བྱེད་པའི་མཆོག།
དེ་བཞིན་ཐབ་ཁུང་རིང་བོར་བྱ།། 
དབང་དུ་བྱེད་པའི་མཆོག་ཡིན་ནོ།། 
དེ་དག་རྣམ་པ་ལྔ་རུ་བཤད།། 
ཐབ་ཁུང་ལས་ནི་བླ་ན་མེད།། 
སྲོད་ཀྱི་དུས་སུ་ཞི་བ་བྱ།། 
སྔ་དྲོའི་དུས་སུ་རྒྱས་པའི་ལས།། 
ཉི་མ་ཕྱེད་ན་མངོན་སྤྱོད་ཀྱི།། 
དྲག་པོའི་ལས་ནི་ངེས་པར་བྱ།། 
དགུག་པ་དུས་རྣམས་ཐམས་ཅད་དུ།། 
མཚན་མོ་དབང་དུ་བྱ་བ་ཡིན།། 
སྦྱོར་བ་ལྔ་པོ་འདི་ཡིས་ནི།། 
མཉམ་པར་གཞག་པས་ལས་རྣམས་བྱ།། 
ཤར་དུ་ཁ་བལྟས་ཞི་དོན་དུ།། 
རྒྱས་པ་བྱང་དུ་ཡང་དག་གནས།། 
ལྷོ་རུ་ཁ་བལྟས་གྱུར་པ་ཡིས།། 
མངོན་སྤྱོད་ཀྱི་ནི་ལས་རྣམས་སོ།། 
སྟེང་དུ་ཁ་བལྟས་དེ་བཞིན་དགུག།
ཕྱོགས་རྣམས་ཀུན་དུ་དབང་དུ་བྱ།། 
ཕྱོགས་མཚམས་ཐམས་ཅད་མཉམ་སྦྱོར་བསམ།། 
ཡང་ན་ནུབ་ཀྱི་ཕྱོགས་སུ་བཤད།། 
ཞི་ལ་སངས་རྒྱས་ཕྱག་རྒྱ་སྟེ།། 
རྒྱས་ལ་ནོར་བུའི་མཚན་མས་སོ།། 
རྡོ་རྗེ་ཁྲོ་བོ་མངོན་སྤྱོད་ལ།། 
དབང་ལ་པདྨའི་རིགས་ཀྱིས་སོ།། 
ཤིན་ཏུ་དགུག་པ་དང་ལྡན་པ།། 
རྡོ་རྗེ་ལྕགས་ཀྱུས་དགུག་པ་ལ།། 
སྦྱོར་བ་ལྔ་པོ་འདི་ཡིས་ནི།། 
སྦྱིན་སྲེག་ལས་ནི་རབ་ཏུ་བསྒྲུབ།། 
ཞི་བའི་ཤིང་ནི་མངར་བ་སྟེ།། 
རྒྱས་པ་དེ་བཞིན་འབྲས་བུར་བཅས།། 
ཚ་བ་མངོན་སྤྱོད་ལས་དག་ལ།། 
དགུག་པ་ལ་ནི་ཚེར་མ་ཅན།། 
དབང་ལ་མེ་ཏོག་བཅས་པར་བཤད།། 
དེ་རྣམས་ཡམ་ཤིང་གོ་རིམས་བཞིན།། 
སྔོན་ལ་ཡམ་ཤིང་རྣམ་པ་ལྔ།། 
རྣལ་འབྱོར་པ་ཡིས་ཡང་དག་སྦྱར།། 
དེ་ལ་འདམ་གྱིས་བྱུགས་པ་ཡི།། 
ཤིང་ལ་ཤི་བ་རབ་ཏུ་བསྒྲགས།། 
གང་དུ་སྡིག་པ་རྣམ་འཇིག་ཅིང་།། 
ཀུན་དུ་འཁྲུག་པར་སྲེག་འགྱུར་བ།། 
བུད་ཤིང་མངར་བ་དག་གི་མེ།། 
མཉམ་པར་གཞག་པས་རབ་སྦར་ནས།། 
ཏིལ་མར་གྱིས་ནི་སྦྱིན་སྲེག་བྱས།། 
སྡིག་པ་ཐམས་ཅད་སྲེག་པར་འགྱུར།། 
ཨོྃ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ།
བུད་ཤིང་མངར་བ་དག་གིས་ནི།། 
ཤིན་ཏུ་མཉམ་པར་གཞག་པས་སྦར།། 
འབྲས་ཀྱི་སྦྱིན་སྲེག་བྱས་ནས་ནི།། 
བསོད་ནམས་ཚོགས་ནི་འཕེལ་བར་འགྱུར།། 
ཨོྃ་བཛྲ་པུཥྚ་ཡེ་སྭཱ་ཧཱ།
བུད་ཤིང་མངར་པོ་དག་གིས་ནི།། 
མཉམ་པར་གཞག་པས་མེ་སྦར་ནས།། 
མར་སྨྱུགས་དཱུར་བའི་སྦྱིན་སྲེག་གིས།། 
རྡོ་རྗེ་ཚེ་ནི་མངོན་འཕེལ་འགྱུར།། 
ཨོཾ་བཛྲ་ཨཱ་ཡུ་ཥེ་སྭཱ་ཧཱ།
ཡམ་ཤིང་དེ་དག་ཉིད་ཀྱིས་ནི།། 
དགེ་བ་འབྱུང་བས་མེ་སྤར་ནས།། 
ཀུ་ཤའི་མྱུ་གུའི་ཏིལ་མར་གྱིས།། 
འཇིག་རྟེན་གསུམ་ཡང་སྲུང་བར་འགྱུར།། 
ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱ།
སྔོན་ལ་ཞི་བ་སྦྱར་བར་བྱ།། 
དབུས་ཀྱི་གཉིས་ལ་རྒྱས་དེ་བཞིན།། 
ཞི་བ་དང་ནི་རྒྱས་པ་ཡི།། 
སྦྱིན་སྲེག་ལས་ནི་དང་པོར་འགྱུར།། 
ཤིང་ནི་ཚ་བའི་ཡམ་ཤིང་གིས།། 
མངོན་སྤྱོད་ཀྱི་ནི་ལས་དག་ལ།། 
མངོན་སྤྱོད་དང་ནི་བཅས་པ་ཡི།། 
དགུག་པ་ལ་ཡང་དེ་ཉིད་ཀྱི།། 
རྡོ་རྗེ་ཁྲོ་བོའི་ཏིང་འཛིན་གྱིས།། 
སྔོན་ལ་ཚ་བའི་ཡམ་ཤིང་གིས།། 
ཁྲོས་པས་མེ་ནི་རབ་སྦར་ནས།། 
མཁས་པས་ཚེར་མས་སྦྱིན་སྲེག་བྱ།། 
ཚེར་མ་དང་བཅས་ཤིང་དག་ཀྱང་།། 
ཚེར་མ་ཅན་གྱིས་ངེས་པར་དགུག།
གང་དང་གང་ནི་འདོད་གྱུར་པ།། 
སངས་རྒྱས་རྣམས་ནི་ངེས་པར་འགུགས།། 
ཨོཾ་བཛྲ་ཨཱ་ཀརྵ་ཡ་ཛཿ།
བུད་ཤིང་མེ་ཏོག་དམར་སོགས་ཀྱིས།། 
རབ་ཏུ་འབར་བའི་མེ་སྦར་ནས།། 
མེ་ཏོག་འབྲས་བུ་དམར་པོ་ཡང་།། 
སྦྱིན་སྲེག་བྱས་ན་དབང་བྱེད་མཆོག།
ཧཱུྃ་བཛྲ་པཱ་ཤཱ་ཡ་ཛ།
ཚ་བའི་ཡམ་ཤིང་དག་བྱ་ཞིང་།། 
རབ་ཏུ་དྲག་པའི་མེ་སྤར་ནས།། 
འབྲས་བུ་ཁ་བ་བསྲེག་བྱས་ན།། 
མངོན་སྤྱོད་ཀྱི་ནི་མཆོག་ཡིན་ནོ།། 
ཧཱུྃ་བཛྲ་མཱ་ར་ཡ་ཕཊ།
གསང་བའི་སྦྱིན་སྲེག་ཐམས་ཅད་ནི།། 
དེ་ནས་གཞན་ཡང་རབ་བཤད་བྱ།། 
སྦྱིན་སྲེག་འཁོར་ལོ་ཆོ་ག་ཡིས།། 
དེ་ཉིད་དུ་ནི་ཇི་བཞིན་སྦྱར།། 
ཡམ་ཤིང་ཚ་བ་དག་གིས་ནི།། 
ཤིན་ཏུ་དྲག་པས་མེ་སྦར་ནས།། 
འཇིགས་རུང་ལྕགས་ཀྱུས་སྦྱིན་སྲེག་བྱ།། 
གདུག་པ་ཐམས་ཅད་རབ་འཇིགས་འགྱུར།། 
ཨོྃ་བཛྲ་བནྡྷ་ཡ་ཕཊ།
མེ་ཏོག་དང་བཅས་ཤིང་མེ་ལ།། 
རྡོ་རྗེ་ཁྲོ་བོའི་ཏིང་འཛིན་གྱིས།། 
སྔགས་སོགས་འབྲས་བུའི་སྦྱིན་སྲེག་ནི།། 
དབང་དུ་བྱེད་པ་མཆོག་ཡིན་ནོ།། 
ཨོྃ་བཛྲ་བ་ཤྃ་ཀ་རཱ་ཡ་སྭཱ་ཧཱ།
ཁ་བ་དང་ནི་མངར་བ་ཉིད།། 
ཡམ་ཤིང་མངར་པོ་སྦྱར་བྱ་ཞིང་།། 
འདོད་པའི་མེ་ཏོག་འབྲས་བསྲེགས་ན།། 
འདོད་པའི་གཟུགས་ཅན་མཆོག་ཏུ་འགྱུར།། 
ཨོྃ་བཛྲ་ཀརྨ་རཱུ་པ་ཎེ་སྭཱ་ཧཱ།
དེ་ནས་བུད་ཤིང་དེ་དག་ཉིད་ཀྱིས་ནི།། 
རབ་ཏུ་ཁྲོས་པས་མེ་སྦར་ནས།། 
སྨྱུག་མའི་འབྲས་བུ་ཕྲ་མོ་བསྲེགས།། 
མྱུར་དུ་མི་སྣང་ཉིད་དུ་འགྱུར།། 
ཨོྃ་བཛྲ་ཨ་ཏྲི་ཥ་ཡ་སྭཱ་ཧཱ།
ཤེས་རབ་བུད་ཤིང་དེ་ཉིད་ཀྱིས།། 
དྲག་པོའི་མེ་ནི་རབ་སྦྱར་ནས།། 
ནམ་མཁའ་སྟོབས་ཀྱི་མེ་ཏོག་དང་།། 
བསྲེགས་ན་མཁའ་ལ་འགྲོ་བར་འགྱུར།། 
ཨོྃ་བཛྲ་ཁེ་ཙ་རེ་ན་སྭཱ་ཧཱ།
དེ་ནས་མངག་གཞུག་པ་དང་གཡོག།
བཀའ་བཞིན་བྱེད་པ་རབ་ཏུ་བསྐུལ།། 
ཅི་ནས་ཀྱང་ནི་མྱུར་འགྲུབ་པའི།། 
གོ་རིམས་བཞིན་དུ་རབ་བཤད་བྱ།། 
ཤིང་ནི་ཁ་བོས་བུད་ཤིང་བྱ།། 
ཐག་ཁུང་རྡོ་རྗེའི་དབྱིབས་སུ་བརྐོ།། 
ཁྲོས་པས་རྡོ་རྗེ་མེ་ཏོག་སྲེག།
ཡི་གེ་ཛ་ནི་ཡོངས་སུ་བརྗོད།། 
སྔགས་ཀྱི་སྦྱོར་བ་འདི་ཡིས་ནི།། 
རྡོ་རྗེའི་སྔགས་ནི་རབ་ཏུ་བསྐུལ།། 
རྡོ་རྗེ་མེ་ཏོག་དག་བསྲེགས་ན།། 
བཀའ་བྱེད་མཆོག་ནི་རྙེད་པར་འགྱུར།། 
ཨོྃ་བཛྲ་ཨཱ་ཛྙཱ་ཀ་རཱ་ཡ་ཛ།
ཡམ་ཤིང་དེ་དག་ཉིད་དང་ནི།། 
ཐབ་ཁུང་དེ་ཉིད་བརྐོ་བྱ་ཞིང་།། 
བྱང་ཆུབ་སེམས་དཔའི་སྨན་མ་གང་།། 
བསྲེགས་ན་བཀའ་བཞིན་བྱེད་པར་འགྱུར།། 
ཨོཾ་བཛྲ་སཽ་རི་བ་ཤྃ་ཀཱ་རཱ་ཡ་ཛ།
བུད་ཤིང་དེ་དག་ཉིད་ཀྱིས་མེ།། 
ཀུན་དུ་ཐབ་ཁུང་དེ་ཁོ་ན།། 
རྡོ་རྗེ་སེམས་དཔའི་སྨན་མ་ནི།། 
བསྲེགས་ན་བཀའ་བཞིན་བྱེད་པར་འགྱུར།། 
ཧཱུྃ་བཛྲ་པཱ་ཎི་བ་ཤྃ་ཀ་རཱ་ཡ་ཛ།
ཡང་ན་སངས་རྒྱས་སྨན་མའམ།། 
ཡང་ན་བདག་དང་མཚན་མ་དག།
སྒྲུབ་པའི་སྦྱོར་བས་སྦྱིན་སྲེག་བྱ།། 
སངས་རྒྱས་བཀའ་བཞིན་བྱེད་པར་འགྱུར།། 
ཨོྃ་བུདྡྷ་ཤྃ་ཀ་རཱ་ཡ་ཛ།
ཚིག་གི་སྦྱོར་བ་འདི་ཡིས་ནི།། 
སྦྱིན་སྲེག་བྱ་ཞིང་མྱུར་དུ་འགྲུབ།། 
རྡོ་རྗེའི་སྦྱོར་བས་དངོས་གྲུབ་ཀུན།། 
ཐེ་ཚོམ་མེད་པར་འགྲུབ་པར་འགྱུར།། 
རྡོ་རྗེ་རིགས་ལ་སོགས་ཀུན་ཀྱང་།། 
དེ་ནས་གསང་བ་ཕྱག་རྒྱ་ཆེ།། 
རྡོ་རྗེའི་རྣལ་འབྱོར་རབ་སྒྲུབ་ཕྱིར།། 
རྣལ་འབྱོར་ཆེན་པོ་བསྒྲུབ་པར་བྱ།། 
རིག་པ་གང་ཞིག་ཡིད་འོང་བ།། 
སྲིང་མོའི་རིགས་ནི་ཐོབ་བྱའི་ཕྱིར།། 
རིག་པའི་ལྷ་མོ་དང་ལྡན་པར།། 
ཤིན་ཏུ་རྣལ་འབྱོར་བསྒྲུབ་པར་བྱ།། 
བུད་མེད་སྡུག་དང་ལྷན་ཅིག་ཏུ།། 
མཁས་པས་འདུག་པ་བསྟེན་པར་བྱ།། 
མདོ་སྡེ་གསང་དབང་རྒྱལ་པོ་ལས།། 
དེ་ཉིད་དུ་ནི་ཇི་སྐད་བཤད།། 
ཀུན་དུ་གུར་གུམ་ཕྱེ་མ་དང་།། 
བྷ་གར་མིག་སྨན་བཅུག་ནས་ནི།། 
དེ་ཡི་སེམས་དཔའ་ཤེས་པར་བྱ།། 
གང་ཕྱིར་དགོངས་པ་རབ་ཏུ་བསྒྲགས།། 
སྡུག་པ་དེ་ཡི་རིག་པ་ནི།། 
མངོན་པར་འདོད་པ་གང་ཡིད་འོང་།། 
རང་གི་རིགས་ཀྱི་ལྷ་མོ་གང་།། 
དེ་ནི་བུད་མེད་ཅེས་བྱར་གྲགས།། 
རིག་པའི་སྦྱོར་བ་དེ་ཡིས་ནི།། 
རང་གི་རིགས་ཀྱི་ལྷ་དག་སྒྲུབ།། 
མིག་སྨན་ལ་སོགས་གཞུག་པ་ནི།། 
པདྨའི་སྟེང་དུ་ཡང་དག་དགོད།། 
བྷ་ག་པདྨ་ཞེས་བཤད་དེ།། 
གཞུག་པ་དགོད་པར་བཤད་པར་བྱ།། 
བྷ་གའི་སྦྱོར་བ་འདི་ཡིས་ནི།། 
མིག་སྨན་དག་ནི་བསྒྲུབ་པར་བྱ།། 
བྷ་ག་མིག་སྨན་གཞུག་པ་ནི།། 
པདྨའི་སྟེང་དུ་ཡང་དག་དགོད།། 
པདྨ་དང་ནི་ལྷན་ཅིག་དགོད།། 
རྣམ་པ་བཞི་ནི་འགྲུབ་པར་འགྱུར།། 
ཨོྃ་གུ་ཧྱ་ར་ཏི་བཛྲ་བ་ཤྃ་ཀ་རཱི་སིདྡྷ་ཧཱུྃ།
དྲོ་དང་དུ་བ་འབར་དང་རྡུལ།། 
རྣམ་པ་བཞི་ནི་འགྲུབ་པར་འགྱུར།། 
ཨོྃ་གུ་ཧྱ་བཛྲ་སིདྡྷ་ཧཱུྃ།
བྷ་གར་གི་ཝང་བཞག་ནས་ནི།། 
གསང་བའི་ཕྱག་རྒྱ་གཞག་པར་བྱ།། 
མཚན་མ་རྣམ་པ་བཞི་དག་གིས།། 
དངོས་གྲུབ་རྣམ་པ་བཞི་རུ་བཤད།། 
ཨོྃ་གུ་ཧྱ་བཛྲི་སིདྡྷི་ཧཱུྃ།
རྡོ་རྗེ་སེམས་དཔའི་ཕྱག་རྒྱ་ཡིས།། 
བྷ་གར་གུར་གུམ་བཅུག་ནས་ནི།། 
དགབ་ཅིང་དེ་ནི་འབར་གྱུར་ན།། 
རྣམ་པ་བཞི་ནི་འགྲུབ་པར་འགྱུར།། 
ཨོྃ་བཛྲ་དྷ་ར་གུ་ཧྱ་སིདྡྷ་ཧཱུྃ།
རྡོ་རྗེ་བྱ་བའི་སྦྱོར་བ་དང་།། 
རྡོ་རྗེ་ཕྱག་རྒྱ་བསྡུས་པ་དང་།། 
རྡོ་རྗེ་ཁྲོ་བོ་སྙོམས་འཇུག་དང་།། 
རྡོ་རྗེ་ཁུ་ཚུར་སྦྱོར་བ་དང་།། 
དམ་ཚིག་མཆོག་ནི་འདི་དག་དང་།། 
ཧཱུྃ་གི་སོར་མོའི་སྦྱོར་བ་དང་།། 
ཆོས་ཀྱི་ཕྱག་རྒྱ་དེ་བཞིན་འདིར།། 
ཨོཾ་ལ་སོགས་པའི་ཡི་གེ་དང་།། 
སྦྱིན་སྲེག་ཆོ་ག་འདི་ཡིས་ནི།། 
ཡེ་ཤེས་ཕྱག་རྒྱ་རབ་བསྒྲུབ་བྱ།། 
རྒྱས་པ་རུ་ནི་ཐམས་ཅད་དག།
གསང་བའི་རྒྱུད་དུ་རབ་ཏུ་བཤད།། 
ཆོ་གའི་སྦྱོར་བ་འདི་ཡིས་ནི།། 
རྡོ་རྗེ་སློབ་དཔོན་དཀའ་ཐུབ་ཆེས།། 
ཚེ་འདི་ཉིད་ལ་སངས་རྒྱས་ནི།། 
མཆོག་ཉིད་བསྒྲུབ་པར་འགྱུར་བ་ཡིན།། 
རྡོ་རྗེ་རིགས་ཆེན་ཡིད་འོང་བ།། 
རྒྱུད་ཆེན་ཀུན་ལས་བཏུས་པ་ལ།། 
གང་ཞིག་མངོན་པར་བརྩོན་འགྱུར་བ།། 
དོན་ཡོད་པ་ཡི་དངོས་གྲུབ་འགྱུར།། 
ཚོགས་ནི་བསགས་པ་མེད་པ་དང་།། 
སངས་རྒྱས་མཐོང་བ་མེད་པ་རུ།། 
གསང་བའི་སྙིང་པོ་ཆེན་པོ་འདི།། 
ཐོས་པ་ཙམ་དུ་འང་མི་འགྱུར་རོ།། 
གསང་བའི་རྣལ་འབྱོར་གྱི་ཆོ་ག་རྫོགས་སོ།།།། 
དེ་ནས་གསང་བའི་ཕྱག་རྒྱ་བཞི།། 
དཀྱིལ་འཁོར་མཁས་པས་བསླབ་པར་བྱ།། 
ཡེ་ཤེས་དེ་ཉིད་གསང་བ་ཡང་།། 
ཡོངས་སུ་བསྒྲུབས་པར་རབ་ཏུ་བསྐོར།། 
ཤིན་ཏུ་གསང་བ་ཆེན་པོ་ནི།། 
དངོས་པོ་ཐམས་ཅད་ཁྱབ་ལ་དགོད།། 
འདི་ནི་རྡོ་རྗེ་དྲག་པོ་བཞི།། 
རང་ཉིད་ལྔ་པ་དང་བཅས་པ།། 
གསང་བ་བརྗོད་དུ་མེད་པ་མཆོག།
ཡེ་ཤེས་མཆོག་གི་ཚུལ་ཐོབ་བྱེད།། 
བདེ་བ་ཆེན་པོ་རབ་གྲུབ་དོན།། 
དགའ་བ་ཆེན་པོ་ཤིན་ཏུ་བརྟན།། 
ཨོྃ་སརྦ་ཏ་ཐཱ་ག་ཏ་བཛྲ་ས་མ་ཡེ་ཧཱུྃ།
ཧཱུྃ་བཛྲ་མ་ཊ།
ཨོྃ་བཛྲ་པྲ་ཏི་བྷྲྀ་ཀུ་ཊཱི་བཛྲ་ར་ཏ།
ཨོྃ་བཛྲ་པདྨ་བཛྲ་ཏི་ཏ།། 
ཨོྃ་བཛྲ་ཀརྨ་ཨ་ཏྲི་ཀྲོ་དྷ།
ཤར་དང་ལྷོ་ཡི་ཕྱོགས་ཆ་དང་།། 
ནུབ་དང་བྱང་གི་ཕྱོགས་ཆ་དང་།། 
དབུས་དང་ཕྱོགས་བཞི་དག་དང་ནི།། 
སྦྱོར་བས་ཕྱག་རྒྱ་དགོད་པར་བྱ།། 
ཕྱག་རྒྱའི་དཀྱིལ་འཁོར་དམ་པ་ནི།། 
ཐམས་ཅད་བྲི་ཞིང་དགོད་པར་བྱ།། 
རྡོ་རྗེ་སེམས་དཔའ་རྒྱལ་པོ་ཆེ།། 
མཐོང་འགྱུར་འདི་ལ་ཐེ་ཚོམ་མེད།། 
ཇི་སྐད་བཤད་པའི་རྣལ་འབྱོར་བཞིན།། 
རྡོ་རྗེ་རྣལ་འབྱོར་རྗེས་སྦྱོར་སྐྱེས།། 
རྣལ་འབྱོར་དག་ནི་ལྷག་མ་དག།
དེ་དག་ཐམས་ཅད་བརྟན་པར་བྱ།། 
ཤིན་ཏུ་གསང་བ་དེ་ཉིད་ཆེ།། 
མཆོག་ཏུ་གསང་བ་དེ་ཉིད་མཆོག།
གསང་བ་ཆེན་པོ་གསང་བ་འཛིན།། 
རྡོ་རྗེ་གསང་བ་བརྟན་པ་ཆེ།། 
རིག་པ་མངོན་པར་འདོད་འགྱུར་བ།། 
རང་གི་ལག་གིས་ཡང་དག་བྲི།། 
རྒྱལ་མོ་ཆེན་མོ་བརྗོད་བྱས་ན།། 
དཀྱིལ་འཁོར་དུ་ནི་སྐད་ཅིག་འགྲུབ།། 
ཨོྃ་སརྦ་ཏ་ཐཱ་ག་ཏ་བི་ཤུདྡྷ་དྷ་རྨ་ཧོཿ།
རང་གིས་དཀྱིལ་འཁོར་ཆེ་བྲིས་ནས།། 
རིག་པ་བརྗོད་པ་ལ་བརྩོན་བྱ།། 
བྱམས་པས་དགུག་པའི་སྦྱོར་བ་ཡིས།། 
འཁོར་བ་སྙིང་རྗེ་སྦྱད་པར་བྱ།། 
ཨོྃ་བི་ཤུདྡྷ་དྷེཥྚི་ཛཿ།
རང་གིས་གསང་སྔགས་བྲིས་ནས་ནི།། 
བུ་མོའི་མཆུ་ལ་འོ་བྱས་ཏེ།། 
འཇིག་རྟེན་དབང་ཕྱུག་བཙུན་མོ་ཆེ།། 
ཤེས་རབ་ཕ་རོལ་ཕྱིན་ལྷ་མོ།། 
ཨོྃ་སྭ་བྷཱ་བ་བི་ཤུདྡྷཿ།
མུ་ཁེ་ཧཱུྃ།
ཕ་རོལ་ཕྱིན་དྲུག་སྤྱོད་པ་ཡིས།། 
བྱང་ཆུབ་སྦྱོད་པ་རབ་རྙེད་དཀའ།། 
སངས་རྒྱས་རྣལ་འབྱོར་བརྟན་གྱུར་ན།། 
འགྲུབ་འགྱུར་འདི་ལ་ཐེ་ཚོམ་མེད།། 
དཀྱིལ་འཁོར་འདིར་ནི་འཇུག་བྱ་ཞིང་།། 
འདོད་པའི་ཡོན་ཏན་མཆོག་ལྔ་ཡིས།། 
རོལ་ཅིང་དགའ་བ་ཉིད་དུ་བྱ།། 
མདོ་སྡེ་གསང་དབང་ལས་བཤད་པ།། 
གསང་བ་ལྔ་ནི་རབ་སྒྲུབ་པ།། 
འདོད་པའི་ཡོན་ཏན་ལྔ་རུ་བཤད།། 
དེ་བཞིན་གཤེགས་པའི་རིགས་ལ་སོགས།། 
འདོད་པའི་ཡོན་ཏན་ལྔ་རུ་བརྗོད།། 
འདོད་པའི་སྦྱོར་བ་འདི་ཡིས་ནི།། 
སྐལ་བ་ཅན་གྱིས་དངོས་གྲུབ་ཐོབ།། 
གསང་བ་དེ་ཉིད་ཆེན་པོ་སྟེ།། 
རིགས་ལྔ་དག་ནི་རབ་བསྒྲུབ་པ།། 
འདོད་ཆགས་ཆེན་པོ་རབ་བསྒྲུབ་ཕྱིར།། 
རོལ་ཅིང་རབ་ཏུ་དགའ་བར་བྱ།། 
བདེ་བ་ཆེན་པོ་གྲུབ་དོན་དུ།། 
སྤྱོད་པ་ཆེན་པོ་ཚུལ་ཆེན་པོ།། 
དེ་ཉིད་རྣལ་འབྱོར་ཀུན་བསྡུས་པ།། 
དེ་ནས་ཡང་དག་བཤད་པར་བྱ།། 
རྡོ་རྗེ་ཧཱུྃ་མཛད་རྣལ་འབྱོར་གྱིས།། 
རྣལ་འབྱོར་བྱ་བ་བསྒྲུབ་པར་བྱ།། 
ཇི་ལྟར་ཡི་གེ་ཧཱུྃ་ལས་བྱུང་།། 
གསང་བ་རྒྱལ་པོ་ཆེན་པོ་བྱེད།། 
རྡོ་རྗེ་ཧཱུྃ་མཛད་སྦྱོར་བ་ཡིས།། 
རྣལ་འབྱོར་བྱ་བ་བསྒྲུབ་པར་བྱ།། 
དེ་ལྟར་མིན་ན་ཕྱག་རྒྱ་ཆེ།། 
དམ་ཚིག་ཞེས་བྱ་གཏན་མི་འགྲུབ།། 
ཕྱག་རྒྱ་ཆེན་པོ་མདོར་བསྡུས་ནས།། 
རྡོ་རྗེ་ཕྱག་རྒྱ་ཡོངས་སུ་གཟུང་།། 
དེ་ནས་གྲུབ་པའི་ཕྱག་རྒྱ་ཆེ།། 
གྲུབ་པའི་ཡི་གེ་ཡང་དག་གིས།། 
མྱུར་དུ་རབ་ཏུ་འགྲུབ་འགྱུར་བ།། 
རྨད་བྱུང་ཆེན་པོ་རབ་བཤད་བྱ།། 
ཨོྃ་སརྦ་ཏ་ཐཱ་ག་ཏ་བཛྲ་ས་མ་ཡེ་ཧཱུྃ།
ཟླ་བའི་དཀྱིལ་འཁོར་གང་བར་བཞུགས།། 
ཕྱག་རྒྱ་ཆེན་པོ་ཡོངས་སུ་གཟུང་།། 
རྡོ་རྗེ་སྔགས་ཀྱིས་བསྐུལ་བྱ་ཞིང་།། 
སངས་རྒྱས་བྱང་ཆུབ་རབ་ཏུ་བསྒྲུབ།། 
ཧཱུྃ་བཛྲ་མ་ཊ།
རྡོ་རྗེའི་རིག་པ་མཆོག་རྒྱལ་པོ།། 
བདག་ཉིད་ཡོངས་སུ་བསྒོམ་བྱ་ཞིང་།། 
སངས་རྒྱས་ཐམས་ཅད་འཇིགས་བྱས་ན།། 
འགྲུབ་འགྱུར་འདི་ལ་ཐེ་ཚོམ་མེད།། 
ཨོྃ་བྷྲྀ་ཀུ་ཊཱི་བར་ཐ།
རང་བདག་ཉིད་ནི་དབང་བསྐུར་བ།། 
རིན་ཆེན་ཕྱག་རྒྱ་ཡོངས་སུ་གཟུང་།། 
རིན་ཆེན་ཆར་ནི་དབབ་པ་ནས།། 
འགྲུབ་འགྱུར་འདི་ལ་ཐེ་ཚོམ་མེད།། 
ཨོྃ་པདྨ་བཛྲི་ཧྲཱིཿ་ཐ།
ཤེས་རབ་སྤྱན་དུ་རང་བདག་ཉིད།། 
རྡོ་རྗེ་སྔགས་ཀྱིས་བསྐུལ་བྱ་ཞེས།། 
པདྨའི་རིགས་ཆེན་བསྐུལ་བར་བྱ།། 
ཧཱུྃ་ཀརྨ་བཛྲ་ཀྲི་ཏི་ཏ།
སྣ་ཚོགས་རྡོ་རྗེ་རྒྱལ་པོ་ཆེ།། 
བྱ་བ་སྣ་ཚོགས་བདག་ཉིད་ཆེ།། 
སངས་རྒྱས་ཐམས་ཅད་མཆོད་བྱས་ན།། 
དངོས་གྲུབ་ལས་ནི་ཐོབ་པར་འགྱུར།། 
བུད་མེད་སྡུག་དང་ལྷན་ཅིག་ཏུ།། 
དཀྱིལ་འཁོར་དག་ནི་ཡང་དག་བྱ།། 
མདོ་སྡེ་གསང་དབང་རྒྱལ་པོ་ལས།། 
རྣམ་པ་བཞི་ནི་རབ་ཏུ་བྱུང་།། 
དེ་ནས་མཚན་ཉིད་སྣ་ཚོགས་ཡོངས་བསྡུས་པ།། 
རབ་ཏུ་སྤྱན་ཡངས་དགའ་བ་ཆེན་པོ་མཆོག།
དེ་བཞིན་ཆོགས་དང་རྡོ་རྗེ་སྤྱན་ལྡན་མ།། 
ཤེས་རབ་སྤྱན་གྱིས་བཙུན་མོ་མཆོག་ཆེན་ལྡན།། 
ཨོྃ་བཛྲ་ཀརྨ་ཧོ།
བཛྲ་ཧཱུྃ་ཧཱུྃ།
ཀ་ཊ་མ་ཊ།
ར་ཊ་བ་ཊ།
ཀ་ར་ན་བཛྲཱི་གྲི།
བཛྲ་གུ་རུ།
བཛྲ་ཕཊ།
ཀ་ར་ར་གྲི།
ཤུདྡྷི་གྷི།
ཤུདྡྷི།
ཤུདྡྷཾ་གྲི།
བུདྡྷ།
སཏྭ་རཱ་ཛ།
རཱ་ག་ཏུཥྚི།
རཏྣ།
ཏེ་ཛ།
ཀེ་ཏུ།
ཧཱ་ས།
དྷརྨ།
ཏཱི་ཀྵྞ།
ཧེ་ཏུ།
གྷོ་ཥ།
དྷརྨ།
རཀྵ།
ཡཀྵ།
སནྦྷི།
སིདྡྷི།
ཡོ་ག།
གུ་ཧྱ།
བི་ཥ་ཀ།
ཙཱརྱ།
ཙ་རི།
ཛྙཱ་ན།
ར་ཏྭ།
སུམ་བྷ།
ཏ་ག་གྲུཾ།
ཧཱུྃ་ཕཊ།
ཧཱུྃ་བྃ།
ཧཱུྃ་ཙ།
ཧཱུྃ་མ།
ཧཱུྃ་ས།
ཧཱུྃ་ཧ།
ཧཱུྃ་ཧཱུྃ།
ཧཱུྃ་ཛ།
ཧཱུྃ་ཧོ།
ཧཱུྃ་ས།
ཧཱུྃ་ཨྃ།
ཧཱུྃ་ཨ།
ཧཱུྃ་ཏྲྃ།
ཧཱུྃ་ཏྃ།
ཧཱུྃ་ཧྃ།
ཧཱུྃ་དྷཾ།
ཧཱུྃ་དྷི།
ཧཱུྃ་མྃ།
ཧཱུྃ་རྃ།
ཧཱུྃ་ཀྃ།
ཧཱུྃ་ཧྃ།
ཧཱུྃ་བྃ།
ཨོྃ་སརྦ་ཏ་ཐཱ་ག་ཏ་ཨ་བྷི་ཛྙཱ།
ཨོྃ་སརྦ་ཏ་ཐཱ་ག་ཏ་ཙ་གྲེ་ས།
ཨོྃ་སརྦ་ཏ་ཐཱ་ག་ཏ་བི་ཤཱ་ཙ།
ཨོྃ་སརྦ་ཏ་ཐཱ་ག་ཏ་ཙཀྲེ་དྷྃ།
ཨོྃ་ཨ་ནུད་པ་ན་ནེ་ཨ།
ཨོྃ་ཨ་ནུ་རུ་ཧེ་ཨཱ།
ཨོྃ་ཨ་ན་ལེ་ཨི།
ཨོྃ་ནཱི་ལེ་ཨཱི།
ཨོྃ་རཏྣེ་ཨུ།
ཨོྃ་རཏྟ་ཨཱུ།
ཨོྃ་ས་ཨུ་རྀ།
ཨོྃ་ལ་ཨེ་རཱྀ།
ཨོྃ་ཨ་ཏ་ལྀ།
ཨོྃ་ཨཱ་ཧ་རེ་ར་ལཱྀ།
ཨོྃ་ཨཱ་ཤ་ནེ་ཨེ།
ཨོྃ་བྷེ་ཧེ་གྷེ་ཨཻ།
ཨོྃ་སརྦཱ་ཤཱ་པ་རི་པཱུརྞེ་ཨོ།
ཨོྃ་བྷ་ར་དེ་ཨཽ།
ཨོྃ་སྥ་ར་ཎེ་ཨྃ།
ཨོྃ་བི་ཤྭ་ཨཿ།
ཨོྃ་མ་ཧོ་ཙེ་བྲེ་ཀ།
ཨོྃ་ཏིཥྛ་ཁ།
ཨོྃ་ཨ་མུ་ཁ་ག།
ཨོྃ་ཨ་བྷི་ཥེ་གྷ།
ཨོྃ་ཛྙཱ་ན་ང་།
ཨོྃ་ཙྪེ་ད་ཙ།
ཨོྃ་བཱ་རཱ་ཧི་རྱ་ཚ།
ཨོྃ་བྷ་ཤེ་ཛ།
ཨོྃ་བྷ་དྷེ་ཛྷ།
ཨོྃ་པྲ་ཤ་མེ་ཉ།
ཨོྃ་ཀྲོ་དྷི་ཊ།
ཨོྃ་ཧ་ར་ནེ་ཋ།
ཨོྃ་བྷི་གྷ་ཌ།
ཨོྃ་ཀྵ་བེ་ཌྷ།
ཨོྃ་ཨ་ཎུ་ཎ།
ཨོྃ་ཊཀྐི་ལེ་ཏ།
ཨོྃ་བི་སུ་ལེ་ཐ།
ཨོྃ་དྷཱ་ར་ཎཱི་ད།
ཨོྃ་བ་ཏ་ཀེ་དྷ།
ཨོྃ་བ་ལོ་ཀེ་ན།
ཨོྃ་ཏྲ་ཏེ་པ།
ཨོྃ་སརྦ་ཧ་ར་ནི་ཕ།
ཨོྃ་བྷུ་ཤ་ནི་བ།
ཨོྃ་བྷི་བ་ཤ་ནི་བྷ།
ཨོྃ་ཨ་ར་ཏེ་མ།
ཨོྃ་ཨ་ལི་ནི་ཡ།
ཨོྃ་ཏྲ་ཧ་ར།
ཨོྃ་བི་ཤ་ལ།
ཨོྃ་བུདྡྷེ་ཝ།
ཨོྃ་དྷ་མེ་ཤ།
ཨོྃ་ཡ་མ་བྷེ་ཥ།
ཨོྃ་སརྦེ་ས།
ཨོྃ་དྷ་ལི་ནི་ཧ།
ཧོ་ཐ།
ཧཱུྃ་ཛཿ།
ཧཱ་ས།
ཨོྃ་ཨ།
བ་ཧ།
ཨ་རོ།
ནི་བི།
ད་ཤ།
ཏྲ་ར་དྷི།
བྷུ་པ།
ས་ཡ།
ཨ་ཧི།
ཀྲོདྷ།
དྷ་མ་ཤ།
བྷ་ར་ཡ།
ཡུ་ག་ཏི།
དརྴ་ན།
ཧཱ་ས་ཡ།
ཧེ་མ་ཧཱ་ནེ།
དྷ་ར་ཎ།
ཨོྃ་སརྦ་ཏ་ཐཱ་ག་ཏ་ས་བི་ཛྙཱ་མ་ཧཱ་མུ་ནེ་རཱ་ཛཱ་གརྦྷོ་རཱ་ཛཱ་ཀྲ་ཡ་ཧི་ཧཱུྃ་ཧཱུྃ་ཧཱུྃ་ཧཱུྃ་ཧ།
དེ་བཞིན་གཤེགས་པའི་གསང་བ་འདི།། 
མདོ་སྡེ་གསང་དབང་ལས་གསུངས་པས།། 
ཆོས་དབྱིངས་བརྟན་པའི་རང་བཞིན་ཏེ།། 
ཆོས་དང་ལོངས་སྤྱོད་རྫོགས་ལས་བྱུང་།། 
བདེ་ལེགས་བསྒོམ་པ་བྱས་དང་མཚུངས་པ་མེད།། 
ཨེ་མའོ་སང་པ་ཆེན་པོ་གསང་བ་ཀུན་བསྡུས་པ།། 
རྣལ་འབྱོར་རྒྱ་ཆེར་བསྡུས་པའང་མཚུངས་པ་མེད།། 
བདེ་བ་ཆེན་པོ་འདི་ནི་བརྟན་ཞིང་བརྟན་པའི་དངོས་པོར་འགྱུར།། 
དགའ་བ་ཆེན་པོའི་སློབ་དཔོན་དགའ་ཆེན་ཉི་མ་སྟེ།། 
མཆོད་འོས་གསང་བའི་ཀུན་བསྡུས་པ།། 
ཀུན་མཁྱེན་གསུང་ལས་བྱུང་བའི་དཀྱིལ་འཁོར་ཀུན་བསྡུས་པ།། 
ཚོགས་རྒྱས་རབ་ཏུ་འཕེལ་བར་གྱུར་པ་གསུངས་པ་ཡིན།། 
རྡོ་རྗེ་ཆེན་པོ་སྐལ་བ་ཆེས།། 
གསང་བ་ཐམས་ཅད་རྗེས་སུ་བསླབ།། 
དེ་ཉིད་ཆོས་ནི་རྣལ་འབྱོར་ཆེ།། 
སྟུག་པོ་བསྡུས་པར་འཇུག་པར་བྱ།། 
བརྒྱ་དང་སུམ་ཅུ་རྩ་དྲུག་ལྷག།
ཚོགས་ཀྱི་དཀྱིལ་འཁོར་ཀུན་བསྡུས་པ།། 
བྲི་དང་རྡོར་ཚིག་ཡི་གེ་ཡིས།། 
དཀྱིལ་འཁོར་གསང་བ་བསླབ་པར་བྱ།། 
རྒྱུད་ཀྱི་དཀྱིལ་འཁོར་ཀུན་བསྡུས་པ།། 
དཀྱིལ་འཁོར་གསང་བ་འདི་རུ་ནི།། 
དེ་ཉིད་ཡི་གེ་རྣམ་དག་པའི།། 
རྣལ་འབྱོར་ཆེན་པོ་འཇུག་པར་བྱ།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞེས་ནི་རྣམ་པར་བརྒྱན།། 
ཐིག་བཞི་དང་ནི་ཡང་དག་ལྡན།། 
དར་གྱི་ཆུན་པོས་རྣམ་པར་བརྒྱན།། 
རྡོ་རྗེ་དབྱིངས་སོགས་སྦྱོར་བ་ཡི།། 
སྟུག་བོ་གསང་བ་ཤིན་ཏུ་བརྟན།། 
དེ་ཉིད་གསང་བ་བསླབ་བྱའི་ཕྱིར།། 
ཤེས་རབ་ཅན་གྱིས་དཀྱིལ་འཁོར་བསླབ།། 
ཨེ་མའོ་དཀྱིལ་འཁོར་སྦྱོར་བ་ཡིས།། 
གསང་བའི་དཀྱིལ་འཁོར་ཀུན་བསྡུས་པ།། 
རྡོ་རྗེ་དབྱིངས་སོགས་སྦྱོར་བ་ཡིས།། 
མཁས་པས་ཡང་དག་བྲི་ཞིང་དགོད།། 
གྲུ་བཞི་མཉམ་པའི་རིམ་པ་ནི།། 
དེ་ཉིད་ཀྱི་ནི་ནང་དུ་བྱ།། 
དཀྱིལ་འཁོར་གྱི་ནི་དབུས་ཀྱི་ཆར།། 
སངས་རྒྱས་གཟུགས་ནི་དགོད་པར་བྱ།། 
དེ་ཡི་ཕྱོགས་རྣམས་ཐམས་ཅད་དུ།། 
ཅི་རིགས་པར་ནི་ཡང་དག་བྲི།། 
ངོས་བཞིའི་རང་བཞིན་དཀྱིལ་འཁོར་ལ།། 
ཡི་གེ་སུམ་ཅུ་རྩ་དྲུག་དག་དགོད།། 
སངས་རྒྱས་ཀྱི་ནི་ཕྱོགས་ཀུན་དུ།། 
ཡི་གེ་བཅུ་དྲུག་ཡང་དག་བྲི།། 
ཡི་གེ་བཅུ་དྲུག་རྒྱལ་པོ་ནི།། 
ཕྱག་རྒྱའི་ཚོགས་དང་འོད་བཅས་པ།། 
དཀྱིལ་འཁོར་ཆེན་པོའི་ལོགས་བཞི་རུ།། 
ཡི་གེ་རྣམས་ནི་ཡང་དག་བྲི།། 
ཡི་གེ་སུམ་ཅུ་སུམ་ཅུ་ནི།། 
ཕྱོགས་རྣམས་ཀུན་དུ་དགོད་པར་བྱ།། 
སངས་རྒྱས་ཐུགས་ཀའི་དབུས་སུ་ནི།། 
ཡི་གེ་ཧཱུྃ་ནི་སྦྱར་བར་བྱ།། 
གང་ཞིག་སྦྱོར་བའི་མིང་ཅན་གྱི།། 
སངས་རྒྱས་དབུས་སུ་དགོད་པར་བྱ།། 
རྡོ་རྗེ་ཡི་གེ་རབ་སྦྱོར་བྱེད།། 
ཤེས་རབ་ཅན་གྱིས་ཡི་གེ་རྣམས།། 
རྡོ་རྗེའི་རིག་པ་འཛིན་པ་ཡིས།། 
དབུས་སུ་རྡོ་རྗེ་རྡོ་རྗེ་བཞི།། 
ཤར་དུ་ཡི་གེ་སུམ་ཅུ་བྲི།། 
ཡི་གེ་སུམ་ཅུ་དེ་བཞིན་ལྷོར།། 
སུམ་ཅུ་བྱང་གི་ཕྱོགས་ཆ་རུ།། 
ནུབ་ཏུ་སུམ་ཅུ་སྦྱར་བར་བྱ།། 
ཡི་གེ་བཅུ་དྲུག་ཡང་དག་སྦྱོར།། 
དབུས་སུ་སངས་རྒྱས་བཞི་ལྡན་བྱ།། 
རྡོ་རྗེ་རྣལ་འབྱོར་རྣལ་འབྱོར་ཆེ།། 
རྣལ་འབྱོར་དབང་ཕྱུག་དབང་ཕྱུག་ཆེ།། 
དཔལ་ལྡན་འཇིག་རྟེན་རྣལ་འབྱོར་ལྡན།། 
དབབ་པ་བརྟན་པའི་ཚོགས་གྱུར་པ།། 
སྨྲ་བ་ལས་བྱུང་རྒྱལ་བ་ཆེ།། 
སངས་རྒྱས་རྣལ་འབྱོར་འཇུག་པར་བྱ།། 
ཨུ་རོ་ཏི་ཀོ་ཏ་མ་ཧཱརྱ་ཡོ་དྷ་རྱ་བིར་ཏེ་ནཱ་མ་ནེ།
དེ་ནས་སྦྱོར་བ་འདི་ཡིས་ནི།། 
རྡོ་རྗེ་འཁོར་ལོ་གཞུག་པར་བྱ།། 
ཧ་ཧ་ཧོ་ཧོ་གསང་ཆེན་པོ།། 
རྩེ་གསུམ་རལ་པ་གསུམ་འཛིན་པ།། 
རྒྱལ་ཆེན་གཟི་བརྗིད་ཆེན་པོའི་དོན།། 
རྡོ་རྗེ་ཐིག་གིས་ཡོངས་སུ་བསྐོར།། 
སློབ་དཔོན་ཆེན་པོས་བལྟ་བྱས་ནས།། 
ཡི་གེ་རབ་ཏུ་བརྗོད་པར་བྱ།། 
རྡོ་རྗེའི་དཀྱིལ་འཁོར་འཁོར་ལོ་ཡིས།། 
རྡོ་རྗེའི་འཁོར་ལོ་ཀུན་དུ་སྤྲོ།། 
ཨ་ཨཱའི་རྣལ་འབྱོར་ཡང་དག་གཟུང་།། 
ཨི་ཨཱི་དབང་ཕྱུག་ཆེན་པོའི་འོད།། 
ཨུ་ཨཱུ་རྣོན་པོ་འཆང་བ་སྟེ།། 
ཨེ་ཨཻ་སྒྲ་དབྱངས་རབ་བསྐུལ་བ།། 
ཨོ་ཨཽ་སྐྱབས་བྱེད་རྩིབས་ཆེན་པོ།། 
ཨྃ་ཨཿ་ཤེས་རབ་སྤྱན་བཟང་བ།། 
རྡོ་རྗེ་ལྕགས་ཀྱུ་འདི་ཡིས་ཀྱང་།། 
རྡོ་རྗེ་འཆང་ནི་བསྐུལ་བར་བྱ།། 
ཇི་ལྟར་འཁོར་ལོ་ཇི་ལྟར་རིགས།། 
ཅི་འོས་ཇི་ལྟར་རྡོ་རྗེའི་རིགས།། 
དེ་བཞིན་འཁོར་ལོ་ཡོངས་སུ་དགོད།། 
རྡོ་རྗེ་སློབ་དཔོན་དཀའ་ཐུབ་ཆེ།། 
སྐལ་བ་ཆེན་པོ་གསང་བ་འདི།། 
རྡོ་རྗེ་འཁོར་ལོ་ཡང་དག་སྦྱོར།། 
རྣམ་འཕྲུལ་དེ་ནི་རབ་ཏུ་བསྐོར།། 
འཁོར་ལོ་དབབ་དང་གཞུག་པ་དང་།། 
ཆོ་ག་ཇི་བཞིན་འཇུག་པར་བྱ།། 
རྡོ་རྗེ་དབྱིངས་སོགས་དཀྱིལ་འཁོར་དུ།། 
རྒྱས་པར་ཇི་སྐད་བསྟན་པ་བཞིན།། 
རིགས་ཀྱི་དཀྱིལ་འཁོར་འཁོར་ལོ་དང་།། 
འཁོར་ལོ་དཀྱིལ་འཁོར་དང་ལྡན་པ།། 
འཁོར་ལོའི་གནས་ནི་དབང་དུ་འགྱུར།། 
ཆོས་ཀྱི་འཁོར་ལོ་ཡང་དག་ལྡན།། 
རྡོ་རྗེ་འགུགས་དང་སྐལ་ལྡན་དང་།། 
ངས་བྱེད་རིན་ཆེན་གཟི་བརྗིད་དང་།། 
རྒྱལ་མཚན་བཞད་པ་ཡང་དག་ལྡན།། 
ཆོས་དང་རྣོན་པོ་གཙོ་བོ་མཆོག།
རྒྱུ་དང་གཏུམ་པོ་དྲག་པོ་ཆེ།། 
ལས་དང་བསྲུང་བ་གནོད་སྦྱིན་གྲུབ།། 
སྣ་ཚོགས་སྦྱོར་བ་ཡང་དག་ལྡན།། 
འཁོར་ལོའི་རྣམ་པར་འཕྲུལ་པ་བྱུང་།། 
དེ་ལྟ་བུ་ཡི་སྦྱོར་བ་ཡིས།། 
རྡོ་རྗེ་འཁོར་ལོ་ཀུན་དུ་བྲི།། 
རྡོ་རྗེ་འཛིན་ཀུན་སློབ་དཔོན་གྱིས།། 
དཀྱིལ་འཁོར་འདིར་ནི་གཞུག་པར་བྱ།། 
བུ་དང་སློབ་མ་མིན་པ་ལ།། 
གསང་བའི་ཚོགས་ཆེན་སྦྱིན་མི་བྱ།། 
གཞན་དུ་སྐལ་བ་དང་ལྡན་པ།། 
གཞུང་འདི་ཁྱེད་ཀྱིས་ཅི་འདིར་བྱིན།། 
དེ་བཞིན་གཤེགས་པ་ཐམས་ཅད་ཀྱི་གསང་བའི་མདོ་སྡེའི་དབང་པོའི་རྒྱལ་པོ་ཤིན་ཏུ་གསང་བའི་རྣལ་འབྱོར་མཆོག་ཏུ་གསང་བ་རྟོག་པའི་རྒྱལ་པོ་ཆེན་པོ་རྡོ་རྗེ་རྩེ་མོ་ལས།
རྡོ་རྗེ་རིགས་ཀྱི་དེ་ཁོ་ན་ཉིད་ཤིན་ཏུ་གསང་བའི་རྣམ་པར་བཤད་པ་སྟེ།
ལེའུ་བཞི་པ་རྫོགས་སོ།།།། 
དེ་ནས་བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་ཐམས་ཅད་དང་བཅས་པས།
སླར་ཡང་དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་རྡོ་རྗེ་སེམས་དཔའ་ལ་མཚན་བརྒྱ་རྩ་བརྒྱད་པ་འདིས་གསོལ་བ་བཏབ་པར་གྱུར་ཏོ།། 
རྡོ་རྗེ་ཧཱུྃ་མཛད་རྡོ་རྗེ་མཆོག།
རྡོ་རྗེ་མཆོག་འཛིན་རྡོ་རྗེའི་མདའ།། 
རྡོ་རྗེ་ཁྲོ་གཉེར་རྡོ་རྗེའི་ལུས།། 
རྡོ་རྗེ་འབར་བ་རྒྱལ་མཚན་ཆེ།། 
རྡོ་རྗེ་གད་རྒྱངས་རྡོ་རྗེའི་བདག།
རྡོ་རྗེ་སྡེ་སྟེ་ཆོས་མཆོག་འཛིན།། 
རྡོ་རྗེ་རྒྱལ་མཚན་ཤིན་ཏུ་རྣོ།། 
རྡོ་རྗེ་འཁོར་ལོ་བཟླས་པ་ཆེ།། 
ལས་ཀྱི་རྡོ་རྗེ་རྡོ་རྗེ་ཆེ།། 
རྡོ་རྗེ་གནོད་སྦྱིན་འཇིགས་ཆེན་པོ།། 
རྡོ་རྗེ་ཕྱག་རྒྱ་སྒྲ་ཆེན་པོ།། 
རྡོ་རྗེ་ཁུ་ཚུར་བརྟན་པ་ཆེ།། 
རྡོ་རྗེ་འབར་བ་རྡོ་རྗེ་ཆེ།། 
ལས་ཆེན་པོ་སྟེ་མདའ་ཆེན་པོ།། 
རྡོ་རྗེ་ལེགས་པ་དགའ་བ་ཆེ།། 
རྡོ་རྗེ་རྒྱན་ནི་འཕྲོག་བྱེད་པ།། 
རྡོ་རྗེ་འོད་དེ་རྒྱལ་མཚན་ཆེ།། 
རྡོ་རྗེའི་ཚེམས་ནི་རབ་དགའ་བ།། 
རྡོ་རྗེ་པདྨ་ཤིན་ཏུ་གཅོད།། 
རྡོ་རྗེ་དཀྱིལ་འཁོར་རྡོ་རྗེ་རིག།
རྡོ་རྗེ་ལྗགས་ཏེ་སྣ་ཚོགས་ཆེ།། 
སྣ་ཚོགས་མཚོན་ཆེན་སྐྱེ་དགུ་མདའ།། 
གོ་ཆ་ཆེན་པོ་རྡོ་རྗེ་སྐུ།། 
རྡོ་རྗེ་མཆེ་བ་འཇིགས་བྱེད་པ།། 
རྡོ་རྗེ་བསྡམས་པ་རྡོ་རྗེ་ཆེ།། 
རྡོ་རྗེ་ཁྲོ་བོ་གཞུ་ཆེན་པོ།། 
རྡོ་རྗེ་ལྕགས་ཀྱུ་མཛོད་ཆེན་པོ།། 
ཞགས་པ་ཆེན་པོ་དབང་ཆེན་པོ།། 
རྡོ་རྗེ་ལྕགས་སྒྲོག་འབེབས་པ་ཆེ།། 
རྡོ་རྗེ་དབབ་པ་འཇིགས་བྱེད་པ།། 
ཡི་གེ་ཛཿ་སྟེ་ཡི་གེ་ཧཱུྃ།། 
ཡི་གེ་ཧཱུྃ་ནི་དམ་དུ་འཆིང་།། 
ཡི་གེ་ཧོཿ་སྟེ་ཡི་གེ་ཧཿ།། 
རྡོ་རྗེ་ཕྱག་རྒྱ་དྲེགས་པ་མཆོག།
རྡོ་རྗེ་སེམས་དཔའ་ཁྲོ་བོ་ཆེ།། 
ལྕགས་ཀྱུ་བསྡིགས་མེད་རྡོ་རྗེ་ཁྲོ།། 
རྡོ་རྗེ་བདུད་དེ་བདུད་ཀྱི་མཆོག།
བདུད་ཀྱི་བདུད་ནི་རབ་འཇོམས་པ།། 
རྡོ་རྗེ་དགའ་བ་ཞི་བ་ཆེ།། 
རྡོ་རྗེ་དཀའ་ཐུབ་ཤིས་མཛད་པ།། 
རྡོ་རྗེ་དྲག་པོ་ཤིན་ཏུ་གདུག།
རྡོ་རྗེ་རང་དབང་རྡོ་རྗེ་མཛད།། 
རྡོ་རྗེ་འདོད་པ་ཁྲོ་བོ་ཆེ།། 
རྡོ་རྗེ་སྒྲ་སྟེ་སྒྲ་ཆེན་པོ།། 
སངས་རྒྱས་ཧཱུྃ་མཛད་ཡི་གེ་ཧཱུྃ།
ཡི་གེ་ཕཊ་སོགས་དང་མཉམ་པ།། 
ཡི་གེ་ཕཊ་ནི་འབར་བའི་བཀའ།། 
ཡི་གེ་སྭཱ་ཧཱ་རང་བཞིན་མེད།། 
གཙོ་བོ་གསོད་དང་སློང་མཛད་པ།། 
དྲི་མེད་སྐྲག་དང་དབུགས་འབྱིན་མཛད།། 
སངས་རྒྱས་སངས་རྒྱས་ཁྲོ་བོ་ཆེ།། 
ཁྲོ་བོ་རྡོ་རྗེ་དེ་བཞིན་གཤེགས།། 
འདོད་ཆགས་ལས་བྱུང་དེ་བཞིན་ཉིད།། 
རྡོ་རྗེ་ཁྲོ་བོ་ཁྱེད་ཕྱག་འཚལ།། 
མཚན་བརྒྱ་རྩ་བརྒྱད་དམ་པ་འདི།། 
ཉིན་རེ་ཞིང་དུ་ལན་ཅིག་ནི།། 
གང་ཞིག་འདོན་པར་བྱེད་པ་དེ།། 
དངོས་གྲུབ་མཆོག་ནི་ཐོབ་པར་འགྱུར།། 
དེ་དག་ལ་ནི་འཇིགས་པ་མེད།། 
ཕོངས་དང་བྲན་དག་ཉིད་མི་འགྱུར།། 
སངས་རྒྱས་རྡོ་རྗེ་འཛིན་བསྟན་པ།། 
དངོས་གྲུབ་མཆོག་ནི་ཐོབ་པར་འགྱུར།། 
དཔའ་བོ་ཁྱོད་ལ་གསོལ་བ་འདེབས།། 
གདུག་པ་རྣམས་ནི་གདུལ་བ་དང་།། 
དེ་བཞིན་སེམས་ཅན་དོན་བྱའི་ཕྱིར།། 
ཚུལ་ཆེན་བསྐྱེད་པར་མཛད་དུ་གསོལ།། 
གསང་བ་རྣལ་འབྱོར་ཆེན་པོའི་རྒྱུད་རྡོ་རྗེ་རྩེ་མོ་ཞེས་བྱ་བ་རྫོགས་སོ།།།། 
རྒྱ་གར་གྱི་མཁན་པོ་རྡོ་རྗེ་སློབ་དཔོན་ཆེན་པོ་ཀརྨ་བཛྲའི་ཞལ་སྔ་ནས་དང་།
ལོ་ཙྪ་བ་དགེ་སློང་གཞོན་ནུ་ཚུལ་ཁྲིམས་ཀྱིས་བསྒྱུར་ཅིང་ཞུས་པའོ།།།། 
བམ་པོ་བཅུ་གཉིས་པ།།
