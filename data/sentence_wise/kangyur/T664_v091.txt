ན་མོ་རཏྣ་ཏྲ་ཡཱ་ཡ།
ཨོཾ་བ་སུདྷ་རེ་སྭཱ་ཧཱ།
སྙིང་པོའོ།། 
ན་མོ་རཏྣ་ཏྲ་ཡཱ་ཡ།
ཨོཾ་བ་སུ་ཤྲཱི་སྭཱ་ཧཱ།
ཉེ་བའི་སྙིང་པོའོ།། 
ན་མོ་རཏྣ་ཏྲ་ཡཱ་ཡ།
ཨོཾ་བ་སུ་སྭཱ་ཧཱ།
ཉེ་བའི་སྙིང་པོའི་ཡང་ཉེ་བའི་སྙིང་པོའོ།། 
ཐལ་མོ་སྦྱར་ཏེ་གུང་མོ་གཉིས་དང་དེ་ནས་སྲིན་ལག་གཉིས་དང་།
མཐེའུ་ཆུང་གཉིས་གཤིབས་ཏེ།
སྡིགས་མཛུབ་ཕན་ཚུན་གཉིས་སྒྲེལ་ལ།
མཐེའུ་ཆུང་གཉིས་ཅུང་ཞིག་བསྣོལ་ཏེ།
རྩེ་མོ་གཉིས་རྒྱབ་སྤྲད་དེ་ཁབ་ལྟ་བུ་བྱས་ལ།
གུང་མོ་སྤྲད་པ་ལ་མཐེབ་མོ་ཟུང་ཅིག་དེའི་འོག་ཏུ་སྦྱར་ཏེ།
རིག་པ་བཅས་པ་ནི་རབ་ཏུ་བཟུང་བའི་རྟོག་པ་ལས་གསུངས་པ་སྟེ།
ལས་ཐམས་ཅད་སྒྲུབ་པའི་བཅོམ་ལྡན་འདས་མ་ནོར་རྒྱུན་མའི་གཟུངས་ནི་ཐུབ་པས་གསུངས་པའོ།། 
ན་མོ་རཏྣ་ཏྲ་ཡཱ་ཡ།
ཨོཾ་ཤྲཱི་ཡེ་ཤྲཱི་ཡེ་ཀ་རི།
དྷ་ན་ཀ་རི།
དྷ་ན་ཀ་རི།
དྷ་ན་ཀ་རི་སྭཱ་ཧཱ།
བསྒྲུབ་པར་བྱ་བའི་སྔགས་སོ།། 
རིག་པ་འདིའི་དང་པོ་རེ་ཤིག་དམ་ཚིག་གི་ཕྱག་རྒྱ་ནི་སོར་མོ་རྣམས་ཐལ་མོ་སྦྱར་ལ་མཐེབ་ཆེན་དབུས་སུ་བཅུག་པ་ནི་བཅོམ་ལྡན་འདས་མའི་དམ་ཚིག་གི་ཕྱག་རྒྱའོ།། 
ཨོཾ་ས་མ་ཡེ།
ས་མེ་ས་མ་ཡ་ཀ་རི།
མ་ཧཱ་ས་མ་ཡེ་སྭཱ་ཧཱ།
དམ་ཚིག་གི་ཕྱག་རྒྱ་དང་སྔགས་སོ།། 
ཕྱག་རྒྱ་དེ་ཉིད་ལས་གུང་མོ་དང་སྡིགས་མཛུབ་ཀྱི་ཚིགས་གསུམ་པ་བསྐུལ་ཞིང་མཐེབ་ཆུང་གཉིས་ཅུང་ཟད་ཕྱིར་ཕྱུང་བ་ནི།
བཅོམ་ལྡན་འདས་མའི་ཕྱག་རྒྱའོ།། 
འདི་ནི་དབབ་པ་དང་།
བསྡུ་བ་དང་།
བསྒྲུབ་བྱའི་སྔགས་ཀྱིས་བྱའོ།། 
ཕྱག་རྒྱ་དེ་ཉིད་ལ་སྡིགས་མཛུབ་གཉིས་བརྐྱང་བ་ནི་མེ་ཏོག་གི་ཕྱག་རྒྱ་ཡིན་ཏེ།
ཨོཾ་བ་སུན་དྷེ་སྭཱ་ཧཱ།
མེ་ཏོག་གི་ཕྱག་རྒྱ་དེ་ཉིད་ལས་གུང་མོ་བརྐྱང་བ་ནི་བདུག་སྤོས་ཀྱི་ཕྱག་རྒྱ་ཡིན་ཏེ།
སྔགས་ནི།
ཨོཾ་བ་སུ་དྷ་རི་སྭཱ་ཧཱ།
ཕྱག་རྒྱ་འདི་ནི་མིང་མེད་བརྐྱང་བའི་ཕྱག་རྒྱ་ཡིན་ཏེ།
སྔགས་ནི།
ཨོཾ་བ་སུ་དྷ་མ་ཏི་ཤྲཱི་ཡེ་སྭཱ་ཧཱ།
ཕྱག་རྒྱ་འདི་ཉིད་ལ་མཐེབ་ཆུང་གི་སེན་མོ་མཐེབ་ཆེན་གྱིས་བཀབ་སྟེ།
སོར་མོ་གཞན་རྣམས་ནི་རྡོ་རྗེའི་མཚན་ཉིད་དུ་བྱས་པ་ནི་མར་མེའི་ཕྱག་རྒྱ་སྟེ།
སྔགས་ནི།
ཨོཾ་བ་སུ་དྷཱ་རི་ཎི་སྭཱ་ཧཱ།
སེན་མོ་གན་རྐྱལ་དུ་བྱས་ལ་མཐེ་བོང་གཉིས་ལོགས་སུ་སྦྱར་བ་ནི་གཏོར་མའི་ཕྱག་རྒྱ་སྟེ།
སྔགས་ནི།
ཨོཾ་བ་སུདྷཱ་རི་ཎི་སྭཱ་ཧཱ།
ལྷག་མ་ཉེ་བར་སྤྱོད་པ་ཉི་ཤུ་རྩ་བའི་སྔགས་ཀྱི་ཐུན་མོང་གི་ཕྱག་རྒྱའམ།
སྔགས་ཀྱིས་བསྒྲུབ་པར་བྱའོ།། 
བཅོམ་ལྡན་འདས་མའི་ཐང་ཀའི་ཆོ་ག་ནི་ཉམས་པ་མེད་ཅིང་།
སྐྲའི་ཉམས་པ་མེད་པ་སྐུད་པ་མ་ཆད་པའི་རས་ཞེང་དུ་མཐོ་གང་གི་ཚད་ཉིད་ལ་རིང་དུ་མཐོ་དོ་བྱས་ཏེ་སྟེང་དུ་བཅོམ་ལྡན་འདས་བྲི།
གཡས་སུ་འཕགས་པ་སྤྱན་རས་གཟིགས་བྱ།
གཡོན་དུ་རྡོ་རྗེ་འཆང་བྱ།
བཅོམ་ལྡན་འདས་ཀྱི་འོག་ཐང་ཀའི་དབུས་སུ་བཅོམ་ལྡན་འདས་མ་བྲི་སྟེ།
གསེར་གྱི་མདོག་ཅན།
རྒྱན་ཐམས་ཅད་ཀྱིས་བརྒྱན་པ།
གོས་སྲབ་མོའི་ཤམ་ཀག་མནབས་པ།
དེ་བཞིན་དུ་གོས་སྲབ་མོའི་སྟོད་གཡོགས་ཅན་ཁ་དོག་སྣ་ཚོགས་ཀྱི་གོས་ཀྱི་ཤམ་ཐབས་དང་ལྡན་པའོ།། 
དེ་ནས་འོག་ཕྱོགས་སུ་སྒྲུབ་པ་པོ་ལག་ན་མཆོད་པའི་ཆོ་ག་བྱའོ།། 
དེ་ནས་སྒྲུབ་པ་པོས་གཙང་སྦྲ་བྱས་གོས་གཙང་མ་གྱོན་ཏེ།
གསོ་སྦྱོང་ཡན་ལག་བརྒྱད་བྱའོ།། 
དེའི་མདུན་དུ་བསྙེན་པ་འབུམ་ཕྲག་གཅིག་བྱས་ལ་ཇི་ལྟར་འབྱོར་པས་མཆོད་པས་ཆོ་ག་བྱའོ།། 
དེ་ནས་སྒྲུབ་པོ་དང་ལྡན་པས་སྨྱུང་བ་བྱས་ཏེ།
ཞིང་གི་དབུས་སུ་ཐང་སྐུ་བཞུགས་སུ་གསོལ་ཏེ།
དྲི་དང་།
མེ་ཏོག་དང་།
བདུག་པ་དང་།
ཉེ་བར་ལོངས་སྤྱོད་པའི་གཏོར་མ་བྱས་ལ་བརྒྱད་བརྒྱ་བཟླས་པར་བྱའོ།། 
ཐང་ཀའི་འོག་ཏུ་ལན་བརྒྱ་རྩ་གཅིག་གིས་བསྔགས་བྱས་པའི་བུམ་པ་ཆུས་ཡོངས་སུ་གང་བ་གཞག་པར་བྱའོ།། 
བུམ་པའི་ཆུས་གཏོར་མ་བཏང་ཞིང་།
གླང་བུ་དང་ཐོང་འཛིན་གཉིས་ལ་གཏོར་བར་བྱའོ།། 
གླང་བུའི་མགུལ་པ་དང་།
ཐོང་འཛིན་གྱི་མགུལ་བར་མེ་ཏོག་གི་ཕྲེང་བ་གདགས་པར་བྱའོ།། 
དེ་རྣམས་ཀྱི་མདུན་དུ་སྔགས་པས་ཆུ་ཡི་རྒྱུན་ཞིང་ལ་ལན་གཡས་ལོགས་སུ་བསྐོར་བར་བྱ་བ་ནི་སྔགས་པས་མདུན་དུ་འགྲོ་ཞིང་སྔགས་པའི་སྟེང་ནི་ཞིང་རྨོར་འགྲོ་བར་བྱའོ།། 
ཕྱིས་ས་བོན་འདེབས་པའི་དུས་སུ་ཆོ་ག་འདིས་བརྒྱད་བརྒྱ་སྔགས་ལ་ས་བོན་སྤར་བ་གང་ལ་ལན་བདུན་བཟླས་ཏེ་ཞིང་ལ་གཏོར་བར་བྱའོ།། 
ས་བོན་གདབས་པའི་ཆོ་གའོ།། 
ད་ནི་ཞིང་རྔ་བའི་དུས་སུ་ཡང་ཆོ་ག་འདིས་བྱའོ།། 
ཆོ་ག་ལྷག་པ་ནི་འདིར་དགེ་སློང་བཞི་ལ་ཞིང་གི་མཚམས་བཞིར་ཅི་འདོད་སྟོན་མོ་བྱས་ཏེ།
དེ་ནས་སྔགས་པས་ཆད་པ་བདུན་བཟླས་པ་བྱེད་ཅིང་རྔ་བ་ནི་ལོ་ཏོག་རྩ་བ་བྱས་པའི་ཆོ་གའོ།། 
ད་ནི་གཡུལ་འཆག་པ་བྱའི་ཆོ་ག་བཤད་པར་བྱ་སྟེ།
གཡུལ་འཆག་པའི་དུས་སུ་སྔགས་པས་རང་ཉིད་གཙང་སྦྲ་བྱས་ལ་གོས་གཙང་མ་གོན་ལ་ཤར་དུ་ཞལ་བསྟན་ཏེ།
སྐུ་གཟུགས་བཞུགས་སུ་གསོལ་ལ་དྲི་དང་།
མེ་ཏོག་དང་།
བདུག་པ་དང་།
ཡང་ན་ཉེ་བར་ལོངས་སྤྱོད་པའི་གཏོར་མ་བྱས་ལ་བཟླས་པ་བྱས་ཏེ།
འབྲུའི་ཕུང་པོའི་མཚམས་བཞིར་གཞོན་ནུ་མ་གསར་དུ་བག་མ་བྱས་ཤིང་ཁྱོ་ཡོད་པའི་བུད་མེད་བཞི་ལ་སྟོན་མོ་བྱས་ལ།
དེ་སྙེད་ཀྱི་མཐར་ཟད་པ་མེད་པར་གནས་སོ།། 
དེ་ནས་སྐྱེས་བུས་འབྲུ་འཇལ་ཞིང་གྲངས་བྱེད་པའི་དཔྲལ་བ་ལ་སྔགས་དགོད་པར་བྱའོ།། 
བཅོམ་ལྡན་འདས་མའི་སྔགས་དེ་སྙེད་དུ་སྨྲ་བཅད་བྱས་ལ་བཟླས་པ་བྱའོ།། 
ཇི་སྙེད་དུ་སྔོ་ལ་བལྟས་ན་གཉིས་འགྱུར་དུ་འགྲོ་བར་འགྱུར་རོ།། 
དེ་སྙེད་བཟླས་པ་བྱའོ།། 
དེ་ནས་འབྲུའི་ལྷག་མ་དེ་མི་འཇལ་བར་འཆིངས་པའི་མི་ལ་སོགས་པ་བོས་ཤིང་སྦྱིན་པའམ།
དགེ་འདུན་ལ་སྦྱིན་པར་བྱའོ།། 
གཡུལ་འཆག་པའི་ཆོ་གའོ།། 
ད་ནི་འབྲུ་བང་མཛོད་དུ་འཇུག་པའི་ཆོ་ག་བཤད་པར་བྱ་སྟེ།
དང་པོ་རེ་ཞིག་མཛོད་ཀྱི་སྒོ་གཡས་གཡོན་དུ་འབྱུང་པོ་གཉིས་གཅེར་བུ་གསུས་པ་འཕྱང་བ།
དབང་པོ་འཕྱང་བ།
གཡོན་པའི་ལག་ན་འབྲུའི་སྣོད་བཟུང་ཞིང་འབྲུ་སྐྱུག་བཞིན་པ།
གསེར་གྱི་མདོག།
རྒྱན་ཐམས་ཅད་ཀྱིས་བརྒྱན་པ་གཉིས་བྲི་བར་བྱའོ།། 
མཛོད་ཀྱི་ཁང་པར་ཡང་དྲི་དང་།
བྱུག་པ་དང་།
མཆོད་ཡོན་སྦྱིན་ཞིང་གདུགས་དང་།
རྒྱལ་མཚན་དང་།
བ་དན་ལ་སོགས་པས་བཅོམ་ལྡན་འདས་མའི་ཐང་ཀའི་མཛོད་ཀྱི་ནང་དུ་བཞུགས་པར་བྱའོ།།
དེ་ནས་འོ་མའི་ཆུ་རྒྱུན་གཏོར་བཞིན་པའི་སྔགས་པས་འགྲོ་བར་བྱ་ཞིང་།
དེའི་རྒྱབ་ནས་དེ་ནས་བྲི་བར་ཁྱིམ་དུ་གཞུག་པར་བྱའོ།། 
དེའི་རྗེས་ལ་འབྲུའི་མཛོད་ཁང་དུ་ཕྱག་རྒྱ་གཞག་པར་བྱའོ།། 
དེ་ནས་མཛོད་ཀྱི་ཁང་པའི་སྒོ་རུ་དགེ་འདུན་གྱི་སྟོན་མོ་བྱས་ལ་དྲི་དང་།
མེ་ཏོག་དང་།
བདུག་པ་ལ་སོགས་པས་མཆོད་དོ།། 
ནོར་རྒྱུན་མའི་གཟུངས་རྫོགས་པར་བཀླག་པར་བྱའོ།། 
གཏོར་མ་རྒྱ་ཆེན་པོ་བྱས་ལ་ཐང་ཀའི་མདུན་དུ་དེ་ནས་སྐྱེས་བུས་འབྲུ་ཕྱིར་འབྱིན་པར་བྱེད་དེ།
བཅོམ་ལྡན་འདས་མ་དང་འདྲ་བར་བསམ་ལ་གུར་གུམ་གྱིས་གྲོ་ག་ལ་སྔགས་བྲིས་ལ་སྤྱི་བོར་བཅིངས་ལ་ཁ་གོས་ཀྱིས་བཀབ་ལ་ཉི་མ་རེ་རེ་ཞིང་འབྲུ་ཕྱིར་དབྱུང་བར་བྱའོ།། 
མཛོད་ཁང་གི་སྒོ་རུ་ཉིན་རེ་ནོར་རྒྱུན་མ་ཞེས་བྱ་བའི་གཟུངས་ཀྱི་མདོ་བཀླག་པར་བྱའོ།། 
སྔགས་པས་བསྒྲུབ་བྱའི་སྔགས་བལྟས་ལ་དུས་གསུམ་དུ་བརྒྱད་བརྒྱ་བཟླས་པར་བྱའོ།། 
ཇི་ལྟར་རྙེད་པའི་བཅོམ་ལྡན་འདས་མ་ནོར་རྒྱུན་མའི་གཟུངས་ཀྱི་རྟོག་པ་རྫོགས་སོ།།
