༄༅།། རྒྱ་གར་སྐད་དུ།
ཨཱརྱ་བྷ་དྲ་རཱ་ཏྲཱི་ནཱ་མ་སཱུ་ཏྲ།
བོད་སྐད་དུ།
འཕགས་པ་མཚན་མོ་བཟང་པོ་ཞེས་བྱ་བའི་མདོ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་རྒྱལ་བོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་ཏེ།
དེའི་ཚེ་དགེ་སློང་ཞིག་རྒྱལ་པོའི་ཁབ་ཀྱི་ཆུ་ཏ་ལ་པོ་ཏའི་འགྲམ་ན་འདུག་གོ།། 
དེ་ནས་ལྷ་ཁ་དོག་མཆོག་དང་ལྡན་པ་ཞིག་ནམ་སྲོས་ནས་དགེ་སློང་དེ་ག་ལ་བ་དེར་སོང་སྟེ་ཕྱིན་ནས་ཆུ་ཏ་ལ་བོ་ཏའི་འགྲམ་ཐམས་ཅད་སྣང་བར་བྱས་ཏེ་དགེ་སློང་དེ་ལ་འདི་སྐད་ཅེས་སྨྲས་སོ།། 
དགེ་སློང་ཁྱོད་ཀྱིས་མཚན་མོ་བཟང་པོའི་མདོ་སྡེ་ཤེས་སམ།
དེས་འདི་སྐད་ཅེས་སྨྲས་སོ།། 
ལྷ་བདག་གིས་ནི་མཚན་མོ་བཟང་པོའི་མདོ་སྡེ་མ་འཚལ་ན།
ལྷ་ཁྱོད་ཀྱིས་མཚན་མོ་བཟང་པོའི་མདོ་སྡེ་མཁྱེན་ཏམ་མི་མཁྱེན།
དེས་འདི་སྐད་ཅེས་སྨྲས་སོ།། 
དགེ་སློང་བདག་གིས་ཀྱང་མཚན་མོ་བཟང་པོའི་མདོ་སྡེ་མི་ཤེས་སོ།། 
ལྷ་འོ་ན་མཚན་མོ་བཟང་པོའི་མདོ་སྡེ་འཚལ་བ་དེ་ལྟ་བུ་སུ་མཆིས།
དེས་འདི་སྐད་ཅེས་སྨྲས་སོ།། 
རྒྱལ་བོའི་ཁབ་ཀྱི་འོད་མའི་ཚལ་བྱ་ཀ་ལན་ད་ཀ་གནས་པ་འདི་ན་བཅོམ་ལྡན་འདས་བཞུགས་ཀྱིས།
ཁྱོད་བཅོམ་ལྡན་འདས་ཀྱི་ཐད་དུ་སོང་ལ་ཞུས་ཏེ།
བཅོམ་ལྡན་འདས་ཀྱིས་དེ་ཁྱོད་ལ་ཇི་ལྟར་ལུང་བསྟན་པ་དེ་བཞིན་དུ་ཟུང་ལ་བརྩོན་པར་གྱིས་ཤིག་ཅེས་སྨྲས་ནས་ལྷ་དེ་དེ་ཉིད་དུ་མི་སྣང་བར་གྱུར་ཏོ།། 
དེ་ནས་དགེ་སློང་དེ་ནང་པར་ལངས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས།
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ།། 
ཕྱོགས་གཅིག་ཏུ་འདུག་ནས་དགེ་སློང་དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།། 
བཙུན་པ་མདང་དགུང་རྨོངས་ནས་བདག་གི་དེར་ལྷ་ཁ་དོག་མཆོག་དང་ལྡན་པ་ཞིག་བདག་ག་ལ་བ་དེར་མཆིས་ཏེ།
ཆབ་ཏ་ལ་པོ་ཏའི་འགྲམ་ཐམས་ཅད་སྣང་བ་རྒྱ་ཆེན་པོས་ཁྱབ་པས་སྣང་བར་བགྱིས་ནས་བདག་ལ་འདི་སྐད་ཅེས་མཆིའོ།། 
དགེ་སློང་ཁྱོད་ཀྱིས་མཚན་མོ་བཟང་པོའི་མདོ་སྡེ་ཤེས་སམ།
བདག་གིས་དེ་ལ་འདི་སྐད་ཅེས་བགྱིས་སོ།། 
ལྷ་བདག་གིས་ནི་མཚན་མོ་བཟང་པོའི་མདོ་སྡེ་མ་འཚལ་ན།
ལྷ་ཁྱོད་ཀྱིས་མཚན་མོ་བཟང་པོའི་མདོ་སྡེ་མཁྱེན་ཏམ་མི་མཁྱེན།
དེ་བདག་ལ་འདི་སྐད་ཅེས་མཆིའོ།། 
དགེ་སློང་བདག་གིས་ཀྱང་མཚན་མོ་བཟང་པོའི་མདོ་སྡེ་མི་ཤེས་སོ།། 
ལྷ་འོ་ན་མཚན་མོ་བཟང་པོའི་མདོ་སྡེ་འཆལ་བ་དེ་ལྟ་བུ་སུ་མཆིས།
དེས་འདི་སྐད་ཅེས་མཆིའོ།། 
རྒྱལ་པོའི་ཁབ་ཀྱི་འོད་མའི་ཚལ་བྱ་ཀ་ལན་ད་ཀ་གནས་པ་འདི་ན་བཅོམ་ལྡན་འདས་ཀྱི་ཐད་དུ་སོང་ལ་ཞུས་ཏེ་བཅོམ་ལྡན་འདས་ཀྱིས་དེ་ཁྱེད་ལ་ཇི་ལྟར་ལུང་བསྟན་པ་དེ་བཞིན་དུ་འདི་ཟུང་ལ་བརྩོན་པར་གྱིས་ཤིག་ཅེས་སྨྲས་ནས་ལྷ་དེ་དེ་ཉིད་དུ་མི་གདའ་བར་གྱུར་ཏོ།། 
བཙུན་པ་བཅོམ་ལྡན་འདས་དེའི་སླད་དུ་བདག་འདི་ཡོངས་སུ་ཞུའོ།། 
བཅོམ་ལྡན་འདས་ཀྱིས་བཀའ་སྩལ་པ།
དགེ་སློང་ཁྱོད་ཀྱིས་ལྷ་དེ་ཤེས་སམ།
དགེ་སློང་དེས་གསོལ་བ།
བཙུན་པ་བདག་གིས་ལྷ་དེ་མ་འཚལ་ཏོ།། 
བཅོམ་ལྡན་འདས་ཀྱིས་བཀའ་སྩལ་པ།
ལྷའི་བུ་དེ་ནི་སུམ་ཅུ་རྩ་གསུམ་གྱི་ལྷ་རྣམས་ཀྱི་དེད་དཔོན་ཏེ་ཙནྡན་ཞེས་བྱའོ།། 
དགེ་སློང་དེས་གསོལ་བ།
བཙུན་པ་བདག་ཀྱང་མཚན་མོ་བཟང་པོའི་མདོ་སྡེ་ཐོས་པར་འཚལ་ལོ།། 
བཅོམ་ལྡན་འདས་ཀྱིས་བཀའ་སྩལ་པ།
དགེ་སློང་ཁྱོད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་།
ངས་ཁྱོད་ལ་བཤད་པར་བྱའོ།། 
དགེ་སློང་ཆོས་གསུམ་དང་ལྡན་ན་དགེ་སློང་མཚན་མོ་བཟང་པོའི་མདོ་སྡེ་ལ་གནས་པ་ཞེས་བྱའོ།། 
གསུམ་གང་ཞེ་ན་འདི་ལྟ་སྟེ།
འདས་པ་ལ་རྗེས་སུ་ཕྲད་པར་མི་བྱེད་པ་དང་།
མ་འོངས་པ་ལ་རེ་བ་མེད་པ་དང་།
ད་ལྟར་བྱུང་བའི་ཆོས་རྣམས་ཀྱིས་མི་ཕྲོགས་པར་གནས་པའི་ཆོས་ཅན་ཏེ།
ཆོས་གསུམ་པོ་དེ་དག་དང་ལྡན་ན་དགེ་སློང་མཚན་མོ་བཟང་པོའི་མདོ་སྡེ་ལ་གནས་པ་ཞེས་བྱའོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
བདེ་བར་གཤེགས་པས་དེ་སྐད་ཅེས་གསུངས་ནས།
སྟོན་པས་གཞན་ཡང་འདི་སྐད་དུ་གསུང་ངོ།། 
འདས་པ་རྗེས་སུ་ཕྲད་མི་བྱེད།། 
མ་འོངས་པ་ལ་རེ་བ་མེད།། 
འདས་པ་གང་ཡིན་དེ་འགགས་ཏེ།། 
མ་འོངས་དེ་ནི་མ་ཕྱིན་པའོ།། 
གང་དག་ད་ལྟར་བྱུང་བའི་ཆོས།། 
དེ་དང་དེ་ལ་རབ་བལྟས་ནས།། 
རྣམ་པར་རྟོགས་པས་མི་ཕྲོགས་པར།། 
དེ་དག་མཁས་པས་ཁོང་དུ་ཆུད།། 
སང་ཙམ་འཆིའམ་སུས་ཤེས་ཀྱིས།། 
དེ་རིང་ཉིད་དུ་རྟུན་དེ་བྱ།། 
འཆི་བདག་སྡེ་ཆེན་དེ་དང་ནི།། 
བདག་ཏུ་ཤེས་པ་མ་ཡིན་ནོ།། 
སེམས་ཅན་ཀུན་དང་སྲོག་ཆགས་ཀུན།། 
འབྱུང་པོ་ཀུན་དང་ཐམས་ཅད་ཀྱང་།། 
བདེ་བ་འབའ་ཞིག་འགྲུབ་འགྱུར་ཏེ།། 
ཐམས་ཅད་ཉོན་མོངས་མེད་པར་ཤོག།
ཐམས་ཅད་བཟང་པོར་མཐོང་གྱུར་ཏེ།། 
གང་དག་སྡིག་པར་མ་གྱུར་ཅིག།
དེ་ལྟར་གནས་ཤིང་རབ་བརྩོན་ལ།། 
ཉིན་མཚན་སྙོམ་ལས་མེད་པས་ན།། 
དེ་ཕྱིར་མཚན་མོ་བཟང་པོ་ཡི།། 
མདོ་སྡེ་ཐུབ་པས་རྟག་ཏུ་གསུངས།། 
དེ་ནས་བཅོམ་ལྡན་འདས་ཀྱིས་སེམས་ཅན་ཐམས་ཅད་རྗེས་སུ་བསྲུང་བའི་ཕྱིར་མཚན་མོ་བཟང་པོའི་མདོ་སྡེ་འདི་བཤད་ནས།
འགྲོ་ལྡིང་པའི་གསང་སྔགས་ཀྱི་གཞི་འདི་དག་གསུངས་སོ།། 
ཏདྱ་ཐཱ།
བི་ནི་བི་ར་ཎི།
པ་ནི་པཱུ་ར་ནི།
བུདྡྷ་མརྟེ།
མ་ནི་ནི།
ཎི་ཎི་ཎི་ཎི།
ཊི་ཊི་ཊི་ཊི།
པ་ར་ཊི།
གཽ་རི།
གནྡྷ་རི།
ཙཎྜ་ལི།
མ་ཏཾ་གི།
པུཀྐ་སི།
བྷ་མ་ནི།
དྲ་མི་དྲི།
དྲ་མི་དྲི།
ཤ་བ་རི།
ས་ར་ལམྦྷེ།
ཧཱི་ན་མ་དྷ་མ་དྷ་ཏྲ་ར་ནི།
མ་ཧོ་ལ་ན།
ད་ལ་བ་ནི།
ད་ལ་བ་ནི།
ད་ལ་བཏྟེ།
མ་ཧཱ་ད་ལི་ནི།
ཙ་ལི་ནི།
མུཥྚེ་ཙ་ཀྲ་པཱ་ཏི།
མ་ཧཱ་ཙཀྲ་བཱ་ཏི།
ཤ་བ་རི་ཤ་བ་རི།
མ་ཧཱ་ཤ་བ་རི།
བྷཱུ་ཙིདྒི་ནི།
བྷཱུ་ཅི་རང་གི་ནི།
ནི་མི།
ནི་མོང་གི་རི།
ནི་མི་ན་དྷི་རི།
བྷཱུ་དྷ་ནི་སྭཱ་ཧཱ།
ཏདྱ་ཐཱ།
ཨེ་ཊུ་ཊུ་ཊུ་ཊུ།
ན་ཊུ་མི་རྞི།
ཀི་རྞི།
ཨེདྐུ།
སིད་ད་ཏ་རི།
ཙ་ལ་ལུ།
ནཾ་ཏུ།
ན་ར་ལམ་ལུ།
ག་ལ་ལུ།
ཨཱ་བ་ཏྲ་ནོ་ནོ།
ཤེ་ཀུ་ནི་ར་བ་རང་ས་ལེ།
ཏ་ར་ཀེ།
ཏ་རེ།
ཏ་རོད་ཏུ།
ནོར་ཏུ།
ཏི་ལ་ལ་ལུ།
བྷཱུ་ཏ་བ་ཏི་ཡ།
བ་ཏ་ཡི་ཡེ་སྭཱ་ཧཱ།
ཏདྱ་ཐཱ།
ཨ་ར་གརྜེ།
ན་ར་གརྜེ།
བྃ་སུ་ཀ།
པཱ་ཡི་ཡེ།
ཀ་པོ་ཏ་ཀ་པ་ཡི་ཡེ་ཡེ་ཏ་བོ་དྷ་ནེ་སྭཱ་ཧཱ།
དགེ་སློང་རིགས་ཀྱི་བུའམ།
རིགས་ཀྱི་བུ་མོ་གང་ལ་ལ་ཞིག་གིས་སེམས་ཅན་ཐམས་ཅད་རྗེས་སུ་བསྲུང་བའི་ཕྱིར་མཚན་མོ་བཟང་པོའི་མདོ་དང་།
ཚིག་དང་།
ཚིགས་སུ་བཅད་པ་དང་།
འགྲོ་ལྡིང་བའི་གསང་སྔགས་གཞི་འཆང་ངམ།
འཛིན་ཏམ།
ཀློག་གམ།
ཡིད་ལ་བྱེད་དམ།
ཀུན་ཆུབ་པར་བྱེད་དམ།
གཞན་དག་ལ་ཡང་རྒྱ་ཆེར་ཡང་དག་པར་སྟོན་ན།
དེའི་ལུས་ལ་མེས་མི་ཚུགས་པར་འགྱུར།
དུག་གིས་མ་ཡིན།
མཚོན་གྱིས་མ་ཡིན།
ཆུས་མ་ཡིན།
རྒྱལ་པོའི་ཆད་པས་མ་ཡིན།
རྐུན་པོའི་ཆད་པས་མ་ཡིན་ཏེ།
དུས་མ་ཡིན་པར་འཆི་བའི་དུས་བྱེད་པར་ཡང་མི་འགྱུར་ཞིང་།
ངེས་པར་མྱ་ངན་ལས་འདས་པར་ཉེ་བར་འགྲོ་བར་འགྱུར་རོ།། 
གང་དང་གང་དུ་སྐྱེས་པར་ཡང་།། 
མཚན་མོ་བཟང་པོའི་མདོ་བཀླགས་ན།། 
སྐྱེ་བ་དྲན་དང་དགྲ་བཅོམ་དང་།། 
དབང་ཕྱུག་ཏུ་ཡང་ངེས་པར་འགྱུར།། 
ལན་ཅིག་གིས་ནི་གནས་ཀུན་དུ།། 
དུས་མིན་འཆི་དང་བར་མ་དོར།། 
བདག་གིས་བདག་ལ་མི་སྦྱོར་བར།། 
དུས་མིན་འཆི་དང་ཆོས་མ་ཡིན།། 
སེམས་ཅན་ཐམས་ཅད་སྲུང་ཞིང་སེལ།། 
ནད་དང་མྱ་ངན་འཇིགས་སྐྱེ་དང་།། 
རྨི་ལམ་མི་ཤེས་མྱ་ངན་དུ།། 
བརྗོད་ན་དཔལ་དུ་བྱེད་པར་འགྱུར།། 
གང་གིས་བྲིས་ཏེ་སྐྱེས་པ་དང་།། 
བུད་མེད་ལུས་ལ་བཏགས་ན་ནི།། 
སྐལ་བ་བཟང་དང་གཟི་བརྗིད་དང་།། 
དེ་ཡི་དཔལ་ཡང་སྐྱེ་བར་འགྱུར།། 
ལུས་དང་ངག་དང་ཡིད་ཀྱིས་སུ།། 
མི་དགེ་ཅུང་ཟད་གང་བྱས་བ།། 
དེ་དག་ཐམས་ཅད་བཟང་པོའི་མདོས།། 
དུས་མ་ཡིན་པར་འཆི་ལས་སྐྱོབ།། 
རྒྱལ་པོ་ཆུ་དང་མེ་དང་གློག།
ཆོམ་པོ་ནད་དང་དགྲ་དག་དང་།། 
གཡུལ་སྤྲོད་པ་དང་འཐབ་པར་ཡང་།། 
བཟང་པོ་དྲན་ན་སྐྱོབ་པར་བྱེད།། 
རིག་པ་བཟང་པོ་འདི་དང་ནི།། 
གསང་སྔགས་འདི་དག་རྟག་བརྗོད་ན།། 
མི་དག་མི་ཞུམ་གནས་ཀུན་དུ།། 
དེ་བས་འདི་ནི་ཡིད་ཀྱིས་བརྗོད།། 
འདས་པ་དང་།
མ་བྱོན་པ་དང་།། 
ད་ལྟར་བྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་ཕྱག་འཚལ་ལོ།། 
ཕྱག་འཚལ་ནས་རིག་སྔགས་འདི་དག་བརྗོད་པར་བྱ་སྟེ།
རིག་སྔགས་འདིས་བདག་འབྱོར་པར་གྱུར་ཅིག།
ཏདྱ་ཐཱ།
ནི་མི་ནི་མིན་དྷི་རེ།
ཏི་མི་ཏི་མིང་གི་ལི།
ཏྲཻ་ལོ་ཀི་ནི།
ཨ་ལོ་ཀི་ནི།
ཏྲི་ཤཱུ་ལ་དྷ་ར་ཎི།
ཨ་ཀུ་པི་ཎི་ཀྲི་མི་ཀྲི་ཏི།
ཀོ་ལི་ཀོ་ལི།
ཀུད་ཏོ་ཀུད་ཏོ་ཀུ་ཏོ་ཀི་སི།
ཀུ་ཏི།
ཀུ་པི་ཏི།
བདག་དང་སེམས་ཅན་ཐམས་ཅད་ལག་ན་རྡོ་རྗེ་དང་ལྷན་ཅིག་ཏུ་འཇིགས་པ་ཐམས་ཅད་དང་།
ནད་ཐམས་ཅད་དང་།
དུག་ཐམས་ཅད་དང་།
རིམས་ཐམས་ཅད་དང་།
གདོན་ཐམས་ཅད་དང་།
གདུག་པས་ཟིན་པ་ཐམས་ཅད་དང་།
ཆོམ་རྐུན་ཐམས་ཅད་དང་།
མི་དང་མི་མ་ཡིན་པ་ཐམས་ཅད་དང་།
འཇིགས་པ་དང་།
གནོད་པ་དང་།
ནད་འགོ་བ་ཐམས་ཅད་དང་།
འཐབ་པ་དང་།
རྙོག་པ་དང་།
སྡིག་པ་དང་།
རྩོད་པ་དང་།
འགྱེད་པ་དང་།
མཚང་འདྲུ་བ་ཐམས་ཅད་དང་།
ལུས་དང་།
ངག་དང་།
ཡིད་ཀྱིས་ངན་པར་སྤྱད་པ་ཐམས་ཅད་དང་།
ཐམས་ཅད་དུ་འཇིགས་པ་ཐམས་ཅད་ལས་སྲུངས་ཤིག་སྲུངས་ཤིག།
ཏདྱ་ཐཱ།
ཧི་ལི་མི་ལི།
ཙི་ལི།
ཨི་ལི་མི་ལི།
བི་ཤཱི་ཙ་ན།
པ་རྞ་ཤ་བ་རི།
ཙི་ལི་ཙི་ལི་སྭཱ་ཧཱ།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།
དགེ་སློང་དེ་དག་དང་།
ཐམས་ཅད་དང་ལྡན་པའི་འཁོར་དེ་དང་།
ལྷ་དང་།
མི་དང་།
ལྷ་མ་ཡིན་དང་།
ནམ་མཁའ་ལྡིང་དང་།
དྲི་ཟ་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
གནོད་སྦྱིན་དང་།
སྲིན་པོ་དང་།
ཡི་དགས་དང་།
ཤ་ཟར་བཅས་པའི་འཇིག་རྟེན་ཡི་རངས་ཏེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། 
འཕགས་པ་མཚན་མོ་བཟང་པོ་ཞེས་བྱ་བའི་མདོ་རྫོགས་སོ།།།། 
རྒྱ་གར་གྱི་མཁན་པོ་ཛི་ན་མི་ཏྲ་དང་།
དཱ་ན་ཤཱི་ལ་དང་།
ཞུ་ཆེན་གྱི་ལོ་ཙྪ་བ་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ།
སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།།
