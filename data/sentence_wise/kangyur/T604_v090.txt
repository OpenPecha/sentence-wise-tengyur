། ༄༅༅།། རྒྱ་གར་སྐད་དུ།
ཀྲོ་དྷ་བི་ཛ་ཡ་ཀལྤ་གུ་ཧྱ་ཏནྟྲ།
བོད་སྐད་དུ།
ཁྲོ་བོ་རྣམ་པར་རྒྱལ་བའི་རྟོག་པ་གསང་བའི་རྒྱུད།
བཅོམ་ལྡན་འདས་འཇམ་པའི་དབྱངས་ལ་ཕྱག་འཚལ་ལོ།། 
དེ་ནས་འཇམ་པའི་དབྱངས་ཀྱི་ནི།། 
ཁྲོ་བོ་འདི་མིང་གཤིན་རྗེའི་གཤེད།། 
མཚོན་ཆ་མེ་ལྕེ་འབར་བས་འཁྲུགས།། 
དྲག་ལ་མཐུ་རྩལ་དྲག་ལྡན་པ།། 
དེ་མཐོང་ནས་ནི་ཁྲོ་བོ་གཞན།། 
ཐམས་ཅད་ཀྱི་ནི་ལག་ཆ་ཤོར།། 
དེ་བཞིན་དུ་ནི་འཇིག་རྟེན་པའི།། 
ལྷ་རྣམས་ལུས་ཀྱིས་འདུད་པར་བྱེད།། 
གཞན་ཡང་ཐལ་མོ་སྦྱར་བྱས་ཏེ།། 
སྐྲག་ནས་སྟོད་པ་མང་པོ་བྱེད།། 
ལྷ་རྣམས་མང་པོ་ཇི་སྙེད་ཀུན།། 
འཇམ་དཔལ་ཁྲོ་བོའི་གཟི་བརྗིད་ཀྱིས།། 
གཟིར་བཞིན་དུ་ནི་རབ་སྨྲས་པ།། 
བཅོམ་ལྡན་བདག་ཅག་སངས་རྒྱས་དང་།། 
ཆོས་དང་དགེ་འདུན་སྐྱབས་མཆིས་ཀྱིས།། 
རབ་ཏུ་མི་བཟད་འཇིགས་པའི་གཟུགས།། 
གཟི་བརྗིད་འབར་བས་ཕྱོགས་ཁྱབ་པ།། 
ཁམས་གསུམ་འཁྲུགས་པར་མཛད་པ་མཐོང་།། 
གང་ཚེ་ལྷ་དང་ལྷ་མིན་རྣམས།། 
སྐྲག་ནས་སྐྱབས་སུ་དོང་བ་ན།། 
དེ་ཆེ་འཇམ་པའི་དབྱངས་ཀྱི་ནི།། 
ཁྲོ་བོས་སླར་ཡང་ཞི་བར་གྱུར།། 
གཤིན་རྗེ་གཤེད་ཅེས་བྱ་བ་ཡི།། 
ཁྲོ་བོ་ཆེན་པོ་ཞི་བ་ལ།། 
དེ་ནས་སྐྱབས་སུ་དོང་བ་ཡི།། 
ལྷ་རྣམས་ཀུན་གྱིས་ཞུས་པ་ནི།། 
ཁྱོད་ཀྱི་བརྩོན་འགྲུས་མཆོག་འཚལ་བས།། 
ཅི་ལྟ་བུར་ན་མཉེས་པར་བགྱི།། 
ཅི་ལྟར་ཡང་ནི་དང་བར་འགྱུར།། 
བདག་ཅག་ཐེ་ཙོམ་ཆེན་པོ་མཆིས།། 
ཁྲོ་བོས་ལྷ་རྣམས་ཚིག་གསན་ནས།། 
གཤིན་རྗེའི་གཤེད་ཀྱིས་བཀའ་སྩལ་པ།། 
ལྷ་རྣམས་ཐམས་ཅད་ཁྱོད་ཉོན་ཅིག།
ང་ནི་དུས་གསུམ་སྔོན་དུ་འབྱུང་།། 
སངས་རྒྱས་ཀུན་གྱི་སྔོན་དུ་བྱུང་།། 
ང་ནི་དུས་གསུམ་ཕྱིས་ཀྱང་འབྱུང་།། 
ང་ནི་དུས་གསུམ་ད་ལྟར་འབྱུང་།། 
ང་ནི་ལྔ་བརྒྱ་ཐ་མའི་ཚེ།། 
ང་ཡི་བསྟན་པ་འབྱུང་བར་བྱེད།། 
བསྟན་པ་ཐམས་ཅད་ནུབ་པའི་ཚེ།། 
ང་ཡི་བསྟན་པ་འབྱུང་བར་བྱེད།། 
ལས་ངན་མཚམས་མེད་བྱེད་པའི་ཚེ།། 
དེ་ཚེ་ང་ཡི་བསྟན་པ་འབྱུང་།། 
ཟས་ངན་ལྕི་བ་ཟ་བའི་ཚེ།། 
དེ་ཚེ་ང་ཡི་བསྟན་པ་འབྱུང་།། 
གོས་ངན་དུག་ཧྲུལ་གྱོན་པའི་ཚེ།། 
དེ་ཚེ་ང་ཡི་བསྟན་པ་འབྱུང་།། 
ང་ནི་དུས་གསུམ་འབྱུང་བའི་སྐུ།། 
བསྟན་པ་ཐམས་ཅད་ནུབ་པའི་ཚེ།། 
དེ་ཚེ་ང་ཡི་བསྟན་པ་འབྱུང་།། 
ཇི་ལྟ་བུར་ནི་ཞིར་འགྱུར་ཡང་།། 
ང་ནི་ཐམས་ཅད་ཞི་བའི་སྐུ།། 
ཇི་ལྟ་བུར་ནི་ཁྲོས་གྱུར་ཡང་།། 
ཐམས་ཅད་ཁྲོས་པ་ང་ཡི་སྐུ།། 
གཟི་བརྗེད་ཆེན་པོ་ཁྱེད་རྣམས་ཀུན།། 
གང་ཚེ་གསུམ་ལ་སྐྱབས་སོང་བ།། 
དེ་ཚེ་ང་ཡི་མི་བཟད་པ།། 
ཁྲོ་བོ་ཡིད་ལ་གནས་པར་གྱིས།། 
དཀོན་མཆོག་གསུམ་ནི་གནས་པ་དང་།། 
དེ་ཡི་བཀའ་ཡང་བསྐྱང་བ་དང་།། 
སེམས་ཅན་ཀུན་ལ་སྙིང་བརྩེའི་ཕྱིར།། 
ང་ཡི་ཡིད་ནི་ཞི་འགྱུར་གྱིས།། 
ཁྱེད་རྣམས་སྐྱབས་སུ་དོང་བ་ཡི།། 
བྱང་ཆུབ་སེམས་དང་ལྡན་པ་ཡིས།། 
ཐམས་ཅད་དོན་ནི་བསྒྲུབ་པའི་མཆོག།
ཡི་གེ་འབྲུ་ནི་བཅུ་བདུན་པོ།། 
ང་ཡི་སྙིང་པོ་ཡིད་ལས་བྱུང་།། 
ལྷ་རྣམས་ཀུན་གྱིས་གཟུང་བར་གྱིས།། 
གཤིན་རྗེ་གཤེད་པོ་བདག་ཉིད།། 
སྙིང་པོ་རབ་ཏུ་གསུངས་པ་ན།
དེ་ནས་ས་ནི་གཡོས་པར་འགྱུར།། 
རྒྱ་མཚོ་ཡང་ནི་རབ་ཏུ་འཁྲུགས།། 
གནོད་སྦྱིན་དང་ནི་སྲིན་པོ་དང་།། 
ཤ་ཟ་ལ་སོགས་ཕུང་བར་གྱུར།། 
ལྷ་རྣམས་ཀུན་ནི་ཕྱག་འཚལ་ཞིང་།། 
ཡན་ལག་ཀུན་ནས་སྤུ་ལངས་ནས།། 
གཤིན་རྗེ་གཤེད་པོ་ཁྲོ་བོ་ཡི།། 
ཁྲོ་བོ་སྙིང་པོ་དེ་བཟུང་ངོ།། 
དེ་ནས་དམ་ཆོས་བསྲུང་བའི་ཕྱིར།། 
ཁྲོ་བོ་རྣམ་པར་རྒྱལ་བ་ཡི།། 
རྟོག་པ་འདི་ནི་དེ་དག་ལ།། 
གཤིན་རྗེ་གཤེད་ཀྱིས་རྒྱས་པར་གསུངས།། 
དེ་ནས་ཁྲོ་བོ་རྣམ་རྒྱལ་གྱི།། 
རྟོག་པ་ཁྲོ་བོ་ཉིད་ཀྱིས་གསུངས།། 
སྙིང་རྗེ་བྱང་ཆུབ་སེམས་ལྡན་པའི།། 
ལྷ་རྣམས་ཀྱིས་ཐོས་དགའ་གྱུར་ནས།། 
དཀོན་མཆོག་གསུམ་ནི་བསྲུང་བའི་ཕྱིར།། 
སོ་སོ་ཡི་ནི་རྟོག་པ་བཤད།། 
དེ་དག་གིས་ནི་རྩ་བའི་རྒྱུད།། 
ཁྲོ་བོ་ཉིད་ཀྱིས་རབ་གསུངས་པ།། 
ཁྲོ་བོ་རྣམ་རྒྱལ་ཞེས་བྱ་འདི།། 
འཇིག་རྟེན་འདས་དང་འཇིག་རྟེན་པས།། 
སྔོན་ནས་ཕྱག་བྱས་ཁྲོ་བོ་ཡི།། 
ཞལ་ནས་ཇི་བཞིན་ཐོས་ནས་ཀྱང་།། 
ཁྲོ་བོ་ཉིད་ཀྱིས་གསུངས་པ་ཡི།། 
རྒྱུད་འདི་བྱང་ཆུབ་སེམས་རྣམས་ཀྱིས།། 
སྙིང་རྗེ་དེ་བཞིན་རྒྱས་པ་དང་།། 
རྣམ་པ་མང་པོར་བྱིན་གྱིས་བརླབས།། 
འཇམ་དཔལ་གྱི་རྩ་བའི་རྟོག་པ་ཁྲོ་བོ་རྣམ་པར་རྒྱལ་བ་ལས་རྒྱུད་འབྱུང་བ་ཞེས་བྱ་བའི་སྐབས་ཏེ་དང་པོའོ།།།། 
དེ་ནས་ཁྲོ་བོ་རྣམ་པར་རྒྱལ།། 
འཇམ་དཔལ་ཁྲོ་བོས་བཤད་པ་ཡི།། 
བརྟག་པ་རྨད་དུ་བྱུང་བའི་མཆོག།
མདོར་ནི་རབ་ཏུ་བཤད་པར་བྱ།། 
དེ་ལ་འདི་ཡི་དཀྱིལ་འཁོར་ནི།། 
དངོས་གྲུབ་ཐམས་ཅད་སྦྱིན་མཛད་པའི།། 
འཇིག་རྟེན་གསུམ་པོ་འཁྲུགས་པར་མཛད།། 
ཡི་དགས་མང་པོ་ཞེས་བྱའོ།། 
ཐམས་ཅད་དུ་ནི་དཀྱིལ་འཁོར་འདི།། 
གནས་ནི་གང་དུ་འགྲུབ་པར་འགྱུར།། 
སྔགས་པས་ཐོག་མ་ཉིད་དུ་ནི།། 
དེ་ཡི་གནས་ནི་བརྟག་པར་བྱ།། 
ཤིང་གཅིག་པའམ་དུར་ཁྲོད་དང་།། 
ཁྱིམ་སྟོང་དང་ནི་བཞི་མདོ་དང་།། 
མཆོད་རྟེན་དང་ནི་མུ་གཉིས་དང་།། 
ཐིབས་པོ་སྟོང་པ་ལམ་སྲང་རྙིང་།། 
སྐྱེད་མོས་ཚལ་དང་རི་ཡི་རྩེ།། 
ཆུ་ཡི་འགྲམ་དང་ནགས་ཚལ་དང་།། 
ཡང་ན་མཚོ་ཡི་འགྲམ་དང་ནི།། 
ལྷ་ཆེན་གྱི་ནི་གནས་ཀྱང་རུང་།། 
བ་ལང་ལྷས་ས་མ་གཡུལ་གྱིས།། 
ཁྱད་པར་དུ་ནི་ཡུལ་གཙང་བར།། 
གང་དུ་ཡིད་ནི་དགའ་བར་ཡང་།། 
དེས་ནི་དཀྱིལ་འཁོར་རབ་ཏུ་བྱ།། 
དེ་ནས་རིག་འཛིན་ནན་ཏན་གྱིས།། 
ས་ནི་ཡང་དག་སྦྱང་བྱ་སྟེ།། 
བ་ཚྭ་མེད་ཅིང་མ་གས་པ།། 
མཉམ་ཞིང་ཟུག་རྔུ་མེད་པ་ལ།། 
ཤར་དང་བྱང་ནི་མཐོ་བ་དང་།། 
ཁ་དོག་སྣུམ་པ་ལྷག་པར་བཟང་།། 
བ་ལས་བྱུང་བ་རྣམ་ལྔ་དང་།། 
ལྡན་པ་ཡི་ནི་ལྕི་བས་བྱུག།
ཅི་རིགས་པར་ནི་བྱུགས་ནས་ཀྱང་།། 
སློབ་དཔོན་གྱིས་ནི་ཁྲུས་བྱས་ནས།། 
སྨྱུང་བ་བྱས་ཏེ་མཉམ་བཞག་ནས།། 
ཁྲོ་བོའི་བསྲུང་བས་བྱིན་གྱིས་བརླབ།། 
ཡི་དགས་ཕལ་ཆེན་ཞེས་བྱ་བའི།། 
དཀྱིལ་འཁོར་གསང་མཆོག་ནུབ་མོ་བྲི།། 
ཟར་མའི་རས་སམ་རས་བལ་ལས།། 
ཐིག་སྐུད་གསུམ་སྒྲིལ་མཛེས་པ་ཡིས།། 
གྲྭ་བཞི་དང་ནི་སྒོ་བཞི་པར།། 
མཁས་པས་དཀྱིལ་འཁོར་ཐིག་བཏབ་སྟེ།། 
ཐོག་མར་ཤར་དང་བྱང་ནས་ནི།། 
ལྷོ་དང་ནུབ་ཀྱི་བར་དུ་འོ།། 
ཐིག་སྐུད་དེ་ནི་ཕྱོགས་མཚམས་ནས།། 
དེ་ནས་ཀྱང་ནི་དྲང་བར་བྱ།། 
ཤར་དང་ལྷོ་ཡི་མཚམས་དང་ནི།། 
ནུབ་དང་བྱང་གི་མཚམས་དག་ཏུ།། 
ཐིག་གིས་རབ་ཏུ་ཚད་བྱས་ཏེ།། 
གྲུ་བཞི་པར་ནི་ཐིག་གདབ་བོ།། 
རིམ་པ་གཅིག་པ་མཛེས་པ་ལ།། 
སྒོ་བཞི་དག་གིས་མཛེས་པར་བྱ།། 
ལྷོ་ཕྱོགས་ཀྱི་ནི་སྒོ་ཕྱེ་ལ།། 
ལྷག་མ་རྣམས་ནི་གཅད་པར་བྱ།། 
དཀྱིལ་འཁོར་དང་ནི་འཚམ་པ་ཡི།། 
དབུས་སུ་པདྨ་བྲི་བར་བྱ།། 
པདྨ་དང་ནི་ཕྱོགས་བཞི་སྒོ།། 
ཐེ་ཚོམ་མེད་པར་མཉམ་པར་བྱ།། 
མཛེས་བྱེད་སྒོ་ཡི་ཕྱེད་དུ་བྱ།། 
འགྲམ་པ་འདབ་མའི་ཚད་དང་མཉམ།། 
ཉེ་བ་ཡི་ནི་མཛེས་བྱེད་ཀྱང་།། 
མཛེས་བྱེད་དང་ནི་འདྲ་བར་བྱ།། 
ཆོ་ག་བཞིན་དུ་དཀྱིལ་འཁོར་ཏེ།། 
ཀུན་ཏུ་ཐིག་ནི་བཏབ་ནས་ཀྱང་།། 
ཕྱི་ནས་ཚུལ་བཞིན་རིག་འཛིན་གྱིས།། 
དུར་ཁྲོད་ཐལ་བས་བྲི་བ་ནི།། 
རྟག་ཏུ་ཤར་བྱང་ལ་སོགས་པའི།། 
གྲྭ་ཡི་ནང་ནི་དེ་དག་ཏུ།། 
མཁས་པས་བེ་ཅོན་ཕྱག་རྒྱ་བྲི།། 
ཕྱོགས་ཀྱི་སྒོར་ནི་ཡི་དགས་བཞག།
གཞན་ཡང་ཡི་དགས་ལྔ་པ་ནི།། 
པདྨའི་སྟེང་དུ་བསམ་པར་བྱ།། 
དེ་བཞིན་ཕྱི་སྒོའི་ནང་དག་དང་།། 
ཕྱོགས་རྣམས་དེ་དག་ཐམས་ཅད་དུ།། 
མི་རོ་མགོ་མེད་ཡི་དགས་རྣམས།། 
དུར་ཁྲོད་ཐལ་བས་དངར་ཏེ་བྲི།། 
དེ་ཕྱིར་ཡི་དགས་ཕལ་ཆེན་ཡིན།། 
ཁྲུ་གང་ལ་སོགས་རིམ་པ་ནས།། 
ཁྲུ་བརྒྱད་པ་ཡི་བར་དུ་སྟེ།། 
དེ་ལས་ལྷག་པར་ཡོང་མི་བྲི།། 
རྟག་ཏུ་བདག་ཉིད་མཆོད་པ་ནི།། 
ཁྲུ་གང་པ་ནི་བྲི་བར་བར་བྱ།། 
ཞི་བ་དང་ནི་རྒྱས་པ་དང་།། 
མི་རྒྱལ་སྒྲུབ་པ་ཁྲུ་དོར་བསྟན།། 
སེམས་ཅན་ཀུན་ནི་བསྐྲད་པ་དང་།། 
དེ་བཞིན་གཞིག་ལ་ཁྲུ་གསུམ་པ།། 
ཁྲུ་བཞི་དབང་དང་དགུག་པ་ཡི།། 
ལས་རྣམས་ཀྱི་ནི་མཆོག་ཏུ་གསུངས།། 
ཁྲུ་ལྔ་ནད་དང་མི་ནད་དང་།། 
དགྲ་རྣམས་མེད་པར་བརྩལ་བའི་མཆོག།
ཁྲུ་དྲུག་བགེགས་རྣམས་ཐམས་ཅད་དང་།། 
གདོན་རྣམས་ངེས་པར་ཟློག་པར་བྱེད།། 
ཁྲུ་བདུན་པ་ནི་ལྷ་ཡི་རྣམས།། 
དབང་དང་དགུག་པའི་ལས་རྣམས་བྱེད།། 
ཁྲུ་བརྒྱད་པ་ནི་དངོས་གྲུབ་ཀུན།། 
སྦྱིན་སྲེག་མཆོག་ཏུ་ཤེས་པར་བྱ།། 
དེ་ལྟར་ཅི་རིགས་བྲིས་ནས་ནི།། 
དེ་ནས་གཙང་མས་ཉེ་རེག་བྱ།། 
ཆུ་ཡི་ཕྱིར་ནི་ཆུ་ཡི་སྣོད།། 
ཆུ་ནི་རབ་ཏུ་དགང་བར་བྱ།། 
དེ་བཞིན་མེ་ཏོག་དོན་དུ་ཡང་།། 
མེ་ཏོག་སྡུག་གུ་དྲི་ཞིམ་དང་།། 
མེ་ཏོག་ཕྲེང་བས་སྣོད་མཆོག་གཞན།། 
ལེགས་པར་དགང་ཞིང་མཛེས་པར་བྱ།། 
དྲི་ཡི་དོན་དུ་བྱ་བ་ནི།། 
ཙནྡན་དཀར་པོ་དམར་པོ་བླང་།། 
ཨ་ག་རུ་དང་སྦྱར་བ་ཡི།། 
གུ་གུལ་བདུག་པ་དེ་བཞིན་ནོ།། 
མར་མེ་མར་གྱིས་མར་མེ་དང་།། 
མཁས་པས་སྙིང་པོ་འཇམ་པའོ།། 
དྲག་པོ་ཡི་ནི་ལས་དག་ལས།། 
མི་ཡི་ཚིལ་གྱིས་བྱ་བར་བཤད།། 
གཏོར་མ་ཉ་དང་ཤ་ལ་སོགས།། 
སྦྱར་ཐུག་ལ་སོགས་ལྷག་པར་དབུལ།། 
དེ་ལྟར་དེར་ནི་ཚོགས་བསགས་ནས།། 
དེ་ནས་རིག་སྔགས་འཆང་བ་ཡིས།། 
སངས་རྒྱས་ཀུན་ལ་ཕྱག་བྱས་ཏེ།། 
བྱང་ཆུབ་སེམས་ལ་དམིགས་ནས་ནི།། 
རི་མོ་ཡི་ནི་ལས་རྣམས་དག།
གལ་ཏེ་འདྲི་བར་མི་ནུས་ན།། 
ཡི་དགས་ཕལ་ཆེན་དབུས་དག་ཏུ།། 
པདྨ་སྔར་བྲིས་གང་ཡིན་པ།། 
དེ་ཡི་སྟེང་དུ་ཡི་དགས་ནི།། 
མཁས་པས་ཡིད་ཀྱིས་བསམ་པར་བྱ།། 
ཡི་དགས་ཀྱི་ནི་སྔགས་མཆོག་གིས།། 
བསམ་པ་དག་ནི་བྱས་ནས་ཀྱང་།། 
གྲྭ་ཡི་བེ་ཅོན་བཞི་པོ་ཡང་།། 
སྔགས་ཉིད་ཀྱི་ནི་བསམ་པར་བྱ།། 
གལ་ཏེ་འདྲི་བར་ནུས་ན་ནི།། 
སྔགས་ཉིད་སྟེང་དུ་གཞག་པར་བྱ།། 
སྒོ་ཡི་ཡི་དགས་བཞི་པོ་ཡང་།། 
གལ་ཏེ་བྲི་བར་མ་ནུས་ན།། 
དེ་བཞིན་ཡི་དགས་འཛིན་སྔགས་ཀྱིས།། 
བྱིན་གྱིས་རློབ་པར་གསུངས་པ་སྟེ།། 
དེ་ཡི་ནང་དུ་རང་སྔགས་ཀྱི།། 
བྱིན་གྱིས་རློབ་པར་བྱ་བའི་ཕྱིར།། 
རྐང་ལག་མགོ་བོ་དཔུང་པ་དང་།། 
དེ་བཞིན་གཞན་ཡང་དཔུང་པ་དང་།། 
གཞན་ཡང་དེ་བཞིན་ལག་པའི་ཕྲེང་།། 
ཐོད་པ་ཀེང་རུས་མི་ལྤགས་རློན།། 
རོ་ཡི་ཕྲེང་བ་བསམ་པར་བྱ།། 
དེ་ཡི་ནང་དུ་རང་སྔགས་ཀྱིས།། 
བྱིན་གྱིས་རློབ་ཏུ་གཞུག་པར་བྱ།། 
དེ་ལྟར་ཆོ་ག་བཞིན་བསམས་ནས།། 
མཇུག་ཏུ་ཁྲོ་བོ་གཤིན་རྗེ་གཤེད།། 
སྔགས་བརྗོད་པས་ནི་སྤྱན་དྲངས་ནས།། 
རང་གི་སྙིང་པོས་བཞུགས་སུ་གསོལ།། 
ཁྲོ་བོ་འཁྲུགས་པ་འཇིགས་མཛད་པ།། 
སྐུ་ནི་མེ་ལྕེ་འབར་བ་འདྲ།། 
གཟི་བརྗིད་འཕགས་པ་བསམ་པ་ནི།། 
སྐུ་མདོག་སྟང་ཟིལ་བཅག་འཕྲོ་འདྲ།། 
ཞལ་དྲུག་སྐྲ་ཡང་ཁམ་པར་འདུག།
སྨིན་མ་ཁམ་པ་མིག་ཀྱང་སེར།། 
སྤྱན་གསུམ་མིག་ནི་ཟླུམ་པ་སྟེ།། 
ཕྱག་ནི་བཅུ་གཉིས་པ་ཡི་གཟུགས།། 
དེ་བཞིན་ཡི་དགས་སྟེང་ན་བཞུགས།། 
ཞབས་དྲུག་གིས་ནི་མཛེས་པར་བྱས།། 
ཏྲི་ཤཱུལ་རལ་གྲི་དབྱུག་དགྲ་སྟ།། 
སྦྱིན་པའི་ཕྱིར་ནི་ཕྱག་བརྐྱང་བ།། 
ལྕགས་ཀྱུ་ཡི་ནི་མཚོན་ཆ་དག།
གཡས་པའི་ཕྱག་ན་དེ་བཞིན་བསྣམས།། 
དེ་བཞིན་གཡོན་པའི་དྲུག་པོ་ཡང་།། 
ཐོད་པ་མདུང་ཐུང་མདའ་བོ་ཆེ།། 
མཛུབ་མོས་བསྡིགས་དང་ཞགས་པ་བསྣམས།། 
ཕྱག་ན་དབྱུག་ཏོ་བསམ་པར་བྱ།། 
མི་མགོ་རློན་དང་སྐམ་པོ་དང་།། 
ཡི་དགས་ཕྲེང་བས་རྣམ་པར་བརྒྱན།། 
སྟག་གི་པགས་པའི་ན་བཟའ་གསོལ།། 
སྐུ་ཡང་ཆེ་ལ་གསུས་ཁྱིམ་ཆེ།། 
ཞལ་གྱི་དབྱིབས་ནི་དུ་མ་སྟེ།། 
སྐྲ་ནི་རྒྱ་མཚོ་འཁྲུགས་པ་འདྲ།། 
ཞལ་གཅིག་བཞད་ཅིང་ཞལ་གཅིག་ཞི།། 
ཞལ་གཅིག་འཇིགས་པར་བགྲད་པའི་ཞལ།། 
ཞལ་གཅིག་ཞལ་ནི་གདངས་པ་སྟེ།། 
ལྗགས་ཀྱང་བསྐྱོད་པར་མཛད་པ་དང་།། 
ཞལ་གཅིག་ཞལ་ནི་མཆེ་བ་གཙིགས།། 
དེ་ལྟར་སྙིང་པོས་ལེགས་པར་ནི།། 
སྤྱན་དྲང་མཆོད་ཡོན་དབུལ་བར་བྱ།། 
དེ་ནས་དྲི་དང་སྦྱར་བའི་ཆུས།། 
མཆོད་ཡོན་ཆོ་ག་བཞིན་ཕུལ་ནས།། 
ཡི་དགས་ཀྱི་ནི་སྤྱི་བོར་ཡང་།། 
མེ་ཏོག་དམར་པོ་གཞག་པར་བྱ།། 
བློ་ཆེན་གྱིས་ནི་ཁྲོ་བོ་ལ།། 
དེ་ནས་ཙནྡན་དམར་པོ་དབུལ།། 
དྲི་ཡི་འོག་ཏུ་མེ་ཏོག་རྣམས།། 
ཙནྡན་གྱི་ནི་གཏོར་མ་དབུལ།། 
མེ་ཏོག་མེ་ཏོག་ཕྲེང་བ་རྣམས།། 
མེ་ཏོག་སྔགས་ཀྱིས་དབུལ་བར་བྱ།། 
མེ་ཏོག་སྔགས་ཀྱིས་རིམ་བཞིན་དུ།། 
མེ་ཏོག་ཆོ་ག་བཞིན་ཕུལ་ནས།། 
རང་གི་སྙིང་པོ་སྔགས་ཀྱིས་ཀྱང་།། 
ཁྲོ་བོ་ཡི་ནི་སྤྱི་བོ་དང་།། 
ཁྲོ་བོ་གཙོ་བོའི་སྙིང་གར་ནི།། 
སྙིང་པོ་རྣམ་པར་དགོད་པར་བྱ།། 
མཚོག་མར་དེ་ཡི་མཚོག་མ་དང་།། 
དེ་ཡི་གཙུག་ཏུ་སྤྱི་གཙུག་གཞག།
དེ་ཡི་ལུས་ལ་གོ་ཆ་དང་།། 
མཚོན་ཆའི་ཚོགས་ལ་མཚོན་བཞག་སྟེ།། 
འདི་སྐད་བསྟན་པ་འདི་དག་ནི།། 
མེ་ཏོག་དག་གིས་དགོད་པར་བྱ།། 
དེ་ལྟར་ཅི་རིགས་མཆོད་ནས་ཀྱང་།། 
བདུག་པ་རང་གི་སྔགས་ཀྱིས་དབུལ།། 
དེ་ནས་མར་མེ་རབ་འབར་བ།། 
ཕྱོགས་བརྒྱད་དུ་ཡང་ད་གོད་པར་བྱ།། 
འབྱུང་པོའི་གཏོར་མ་ཁྲོ་བོ་ལ།། 
ཕུལ་ནས་ཡི་དགས་ཕལ་ཆེན་གྱི།། 
ཕྱི་རོལ་དུ་ནི་མཁས་པ་ཡིས།། 
སྨེ་གཏོར་རྣམས་ནི་སྦྱིན་པར་བྱ།། 
ཁྲོ་བོ་གཙོ་ལ་དེ་ཕྱོགས་ཏེ།། 
དེ་ནས་ཡང་ནི་བདུག་པ་འབུལ།། 
དེ་ཡི་ཕྱི་རོལ་ཆུ་བཅས་སྣོད།། 
མེ་ཏོག་གིས་ནི་བཀང་སྟེ་བཞག།
ཆོ་གས་ཁྲུས་ཀྱི་སྨྱུང་བ་ཡི།། 
སློབ་མ་དག་ནི་བོས་ནས་ཀྱང་།། 
སྔགས་ཀུན་གྱིས་ནི་གཟི་བསྐྱེད་ལ།། 
ཁྲོ་བོ་ཡི་ནི་སྙིང་པོ་ཡིས།། 
ལག་གཉིས་མེ་ཏོག་བྱིན་ནས་ནི།། 
གོས་ཀྱིས་གདོང་ནི་གཡོག་པར་བྱ།། 
དཀོན་མཆོག་གསུམ་ནི་དྲན་བྱས་ལ།། 
སློབ་དཔོན་གྱིས་ནི་གཞུག་པར་བྱ།། 
རང་གི་སྙིང་པོས་མེ་ཏོག་ཉིད།། 
དཀྱིལ་འཁོར་ལ་ནི་གཏོར་དུ་གཞུག།
དེ་ནས་བེ་ཅོན་ཞེས་པ་ཡི།། 
ཕྱག་རྒྱ་སྔགས་པས་དེ་ལ་བསྟན།། 
དཀོན་མཆོག་གསུམ་ནི་གསང་བ་ཡི།། 
དམ་ཚིག་དེ་ལ་སྦྱིན་པར་བྱ།། 
དེ་ནས་གྲུབ་པར་བྱ་བའི་ཕྱིར།། 
སྔགས་པས་ཆུ་དང་མེ་ཏོག་གིས།། 
ཁྲོ་བོའི་གཙོ་བོའི་གསང་སྔགས་དག།
དབང་བསྐུར་ནས་ནི་དེ་ལ་སྦྱིན།། 
དེ་ནས་ཁྲོ་བོའི་སྙིང་པོ་ཡིས།། 
ཆོ་ག་བཞིན་དུ་དབང་བསྐུར་ནས།། 
མེ་ཏོག་བདུག་པའི་ཕྲེང་བ་ཡིས།། 
སྙིང་པོ་དེ་ལ་སྦྱིན་པར་བྱ།། 
ཁྲོ་བོ་ཡི་ནི་སྙིང་པོ་མཆོག།
དེས་ཀྱང་དེ་ལྟར་མནོས་ནས་ནི།། 
དེ་ནས་བླ་མ་ཕྱག་བྱས་ནས།། 
ཅི་ནུས་སྦྱིན་པས་མཆོད་པར་བྱ།། 
སྔགས་པས་བླ་མ་མཆོད་བྱས་ན།། 
དངོས་གྲུབ་ཐོབ་འགྱུར་གཞན་དུ་མིན།། 
སློབ་མ་སྙིང་པོ་བྱིན་ནས་ཀྱང་།། 
ཕྲེང་བ་ཙནྡན་ལ་སོགས་པས།། 
མཆོད་ནས་དེ་ཡི་འོག་ཏུ་ནི།། 
ཕྱི་རོལ་དུ་ནི་སྔར་བཞག་པའི།། 
དྲི་ཆུ་ལ་སོགས་བཀང་བའི་སྣོད།། 
དེ་བླངས་མཆོད་ཡོན་ཕུལ་ནས་ནི།། 
འཇམ་དབྱངས་ཁྲོ་བོ་མི་བཟད་པའི།། 
མཐུ་རྩལ་དྲག་པོ་གཤེགས་སུ་གསོལ།། 
བཞུད་ནས་ཀྱང་ནི་ཡོན་ཆུ་དེ།། 
དཀྱིལ་འཁོར་ལ་ཡང་དབུལ་བར་བྱ།། 
རྒྱ་ཆེན་ས་ཡི་དཀྱིལ་འཁོར་ན།། 
དངོས་གྲུབ་མཚུངས་མེད་འདོད་པ་ཡི།། 
རིག་སྔགས་འཆང་གིས་དེ་ལྟར་ནི།། 
མཆོད་པ་རྟག་ཏུ་ལེགས་པར་བྱ།། 
དེ་ནས་དངོས་གྲུབ་ཐོབ་པར་འགྱུར།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བའི་རྒྱུད་ཆེན་པོ་ལས་ཡི་དགས་ཕལ་པོ་ཆེའི་དཀྱིལ་འཁོར་རིམ་པར་ཕྱེ་བ་སྟེ་གཉིས་པའོ།།།། 
དེ་ནས་གཞན་ཡང་གསང་སྔགས་རྣམས་འབྱུང་སྟེ།
ཨོཾ་ནམཿ་སརྦ་ཏ་ཐཱ་ག་ཏེ་བྷྱཿ་པྲེ་ཏ་མུ་ཁ་ཁ་ད་ཀླ་སྭཱཧཱ།
དབུས་ཀྱི་ཡི་དགས་ཀྱིའོ།། 
ཨོཾ་ནམཿ་སརྦ་ཏ་ཐཱ་ག་ཏེ་བྷྱཿ་ཨཱ་ཀྲོ་དྷ་བི་ཛཱ་ཡ།
ཨགཱིར་ཛྭཱ་ལི་ཏེ་ཛི་ཧྭེ་པྲེ་ཏེ་ཤྭ་རི་ཧཱུྃ་ཕཊ།
འདི་ནི་གྲྭའི་བེ་ཅོན་བཞིའི་སྔགས་སོ།། 
ཨོཾ་ནམཿ་སརྦ་ཏ་ཐཱ་ག་ཏེ་བྷྱཿ་ཨོཾ་པྲེ་ཏ་ཐོད་ལཀྤ་ཡ་ཧཱུྃ་ཕཊ།
ཤར་གྱི་སྒོའི་ཡི་དགས་ཀྱིའོ།། 
ཨོཾ་པྲེ་ཏ་བིགྷྣནྟ་ཀ་ཧཱུྃ་ཕཊ།
ལྷོ་སྒོའི་ཡི་དགས་ཀྱི་འོ།། 
ཨོཾ་པྲེ་ཏ་ཛྭ་ལ་ཧཱུྃ་ཕཊ།
ནུབ་ཀྱི་སྒོའི་ཡི་དགས་སོ།། 
ཨོཾ་ཀྵི་པྲ་པྲེ་ཏོད་ག་ཏ་ཧཱུྃ་ཕཊ།
བྱང་སྒོའི་ཡི་དགས་ཀྱིའོ།། 
ཨོཾ་ནམཿ་སརྦ་ཏ་ཐཱ་ག་ཏེ་བྷྱཿ་པྲེ་ཏམཱ་ལེ་བི་ཀྲྀ་ཏེ།
པྲེ་ཏམཱ་ལེ་བི་ཀྲྀ་ཏེ།
པྲེ་ཏམཱ་ལེ་བི་ཀྲྀ་ཏེ།
གུ་ཧྱ་པེ་ཙི་ཀ་མུ་ཁི་སརྦ་ར་ཀྵོ་པ་ཛུཥྚོ་ཧཱུྃ་ཕཊ།
ཡི་དགས་ཕྲེང་བའི་འོ།། 
འདི་ནི་ཡི་དགས་ཀྱི་དཀྱིལ་འཁོར་གྱི་སྔགས་ཀྱི་ཚོགས་སོ།། 
ད་ནི་ཁྲོ་བོ་གཤིན་རྗེ་གཤེད་སྤྱན་དྲང་བ་ལ་སོགས་པའི་སྔགས་ལ་སོགས་པ་འབྱུང་ངོ།། 
ཨོཾ་ན་མོ་བུདྡྷ་དྷརྨ་སཾ་གྷེ་བྷྱཿ།
ཀྲོ་དྷ་བར་བཱི་ར་སརྦ་མ་ཡེ་ན།
ཨཱ་གཙྪ།
ཨཱ་གཙྪ།
ཨོཾ་ཨཱཿ་ཧཱུྃ།
ཨི་དཾ་པྲེ་ཏ།
ཨཱ་ས་ན་ཎ།
པྲེ་ཏོད་ག་ཏན།
རཀྵ་ར་ཀྵ་སྭཱཧཱ།
ཁྲོ་བོའི་རྒྱལ་པོ་གཤིན་རྗེ་གཤེད་སྤྱན་དྲང་བའི་སྔགས་སོ།། 
ཨོཾ་ཛྭཱ་ལ་ཛྭཱ་ལ་ཏི་བི་གྲ་ཧ་ཧཱུྃ་ཕཊ།
གོ་ཆའི་འོ།། 
ཨོཾ་ཨཱ་ཀྲོ་དྷི་ཀཱ་ཡ་མཱནྟ་ཀ་ཧ་ནམ་ཐ་བྷཉྫ་ཧཱུྃ་ཕཊ།
འདི་ནི་ཁྲོ་བོའི་རྒྱལ་པོ་གང་གིས་རྟོག་པ་འདི་ཡིན་པ་དེའི་སྔགས་ཡི་གེ་འབྲུ་བཅུ་བདུན་པའོ།། 
ཨོཾ་ཨཱཿ་ཧཱུྃ།
དེ་ཉིད་ཀྱི་སྙིང་པོའོ།། 
ཨོཾ་ཀཱ་ལ་ཧཱུྃ་ཕཊ།
མཚོག་མའི་འོ།། 
ཨོཾ་ཡ་མཱནྟ་ཀ་ཨེ་ཀ་བཱི་ར་ཧཱུྃ།
སྤྱི་གཙུག་གིའོ།། 
ཨོཾ་བཻ་བ་སྭ་ཏཱནྟ་ཀ་ཧཱུྃ།
མཚོན་ཆའི་འོ།། 
འདི་ནི་ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་ཡན་ལག་ལྔ་པའོ།། 
ཨོཾ་ཨེ་ཀ་བཱི་ར་ཡ་མཱནྟ་ཀ་བི་ས་ར་སྭཱཧཱ།
མཆོད་ཡོན་དབུལ་བའི་སྔགས་སོ།། 
ཨོཾ་བྷི་མཱནྟ་ཀེ་ཏ་ཛོ་བ་ལིན་ནི་སྭཱ་ཧཱ།
ལྷ་བཤོས་ཀྱི་སྔགས་སོ།། 
ཨོཾ་བཱ་ཀ་ཙི་ཏ་ཤོ་ནི་ཏྲ་ར་ཏྲ།
སཾ་གནྡྷ་བི་གྲ་ཧི་སྭཱ་ཧཱ།
དྲིའི་སྔགས་སོ།། 
ཨོཾ་དི་བྱ་སྲེཀྨཱ་ལྱ་དྷཱ་རི་ཎེ་སྭཱ་ཧཱ།
མེ་ཏོག་གི་སྔགས་སོ།། 
ཨོཾ་ཙི་ཏི་དྷུ་བ་པྲི་ཡཱ་ཡ་སྭཱ་ཧཱ།
བདུག་པའི་སྔགས་སོ།། 
ཨོཾ་དཱི་པྱ་ཛྱོ་ཏིཥྛ་ཏི་སྭཱ་ཧཱ།
མར་མེའི་སྔགས་སོ།། 
ཨོཾ་སརྦ་ཨ་མཱི་ཥེ་བྷྱ་བ་ཧ་རི་ཎེ་སྭཱ་ཧཱ།
སྨེ་གཏོར་ཐམས་ཅད་ཀྱི་སྔགས་སོ།། 
ཨོཾ་དི་བྱ་ན་བྷྱོ་ཛི་ནི།
ཧ་ར་ཧ་ར་དྲྃ་དྲྃ་ཁཱ་ཧི་སྭཱ་ཧཱ།
གཏོར་མ་ཐམས་ཅད་དབུལ་བའི་སྔགས་སོ།། 
ཨོཾ་ཁུ་ཁུ་ནི་པྲེ་ཏོཀྟ་ཏེ།
པྲེ་ཏ་མཱ་ལེ་ལ་ལི་ནི།
མླཱ་མླཱ་ཀླེ་དྷ་ཀླེ་དྷ་པྲི་པྲི་ཏི་ཤི་ཕྲེཾ་དྲིཾ་དྲིཾ་དྲིཾ་དྲཿ་ཁུ་ཁུ་ནི་གྲི་ཧ་བ་ལིཾ་སྭཱཧཱ།
ཡི་དགས་མང་པོའི་དཀྱིལ་འཁོར་གྱི་གཏོར་མའི་སྔགས་སོ།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བ་ལས་ཡི་དགས་ཕལ་པོ་ཆེའི་དཀྱིལ་འཁོར་གྱི་སྔགས་རིམ་པར་ཕྱེ་བ་སྟེ་གསུམ་པའོ།།།། 
དེ་ནས་གཞན་ཡང་འཇམ་དབྱངས་ཀྱི།། 
ཁྲོ་བོ་དཔའ་བོ་གཅིག་པུ་ནི།། 
ཚད་མེད་གཟི་བརྗིད་བདག་ཉིད་ཆེ།། 
དེ་ཡི་ཕྱག་རྒྱ་བཤད་པར་བྱ།། 
ཐོག་མར་དཀོན་མཆོག་གསུམ་པོ་ཡི།། 
དམ་ཚིག་མངོན་པར་བསྟན་བྱས་ནས།། 
ལག་པ་གཡས་པ་ཆོ་ག་བཞིན།། 
ལེགས་པར་རབ་ཏུ་བཅིང་བར་བྱ།། 
རིག་འཛིན་དག་གིས་རྟག་པར་ནི།། 
ལག་པའི་སོར་མོ་ཐམས་ཅད་ཀྱིས།། 
མཐེ་བོ་ལེགས་པར་སྦས་པ་ནི།། 
རབ་ཏུ་བསྡམས་པ་བཟང་པོ་བཅིང་།། 
ཆོ་ག་ཞེས་པའི་བེ་ཅོན་རྒྱ།། 
སྙིང་པོ་སྔགས་སམ་ལོགས་ཤིག་ཏུ།། 
སྔགས་པ་ཕྱག་རྒྱ་སྔགས་ཀྱིས་བཅིང་།། 
གཞན་དུ་ནམ་ཡང་མི་བཅིང་ངོ།། 
ཨོཾ་ན་མོ་བུདྡྷ་དྷརྨ་སཾ་གྷེ་བྷྱཿ།
ཨོཾ་སརྦ་ཏ་ཐཱ་ག་ཏེ་ཀྲོ་དྷ་བི་ཛཱ་ཡ།
ཨགྣིར་ཛྭཱ་ལི་ཏ་ཛི་ཧྭཱ།
པྲེ་ཏ་ཤི་ར་ཧཱུྃ་ཕཊ།
བེ་ཅོན་གྱི་ཕྱག་རྒྱ་དང་སྔགས་སོ།། 
ཕྱག་རྒྱ་གཅིག་ཕུར་གྱུར་པ་འདི།། 
ཁྲོ་བོའི་སྙིང་པོ་སྔགས་འབར་བྱེད།། 
མཚོན་ཆ་མ་ལུས་པ་ཡི་གཙོ།། 
བདུད་རྣམས་ཐམས་ཅད་ཞི་བར་བྱེད།། 
ཇི་ལྟར་དཀྱིལ་འཁོར་དུ་བྲི་བ།། 
དེ་ཡི་ཆོ་ག་བཤད་པར་བྱ།། 
བེ་ཅོན་དབྱིག་པ་ལྟ་བུའི་ཚུལ།། 
འདི་ནི་བེ་ཅོན་ཞེས་པར་གྲགས།། 
ཁྱད་པར་དུ་ནི་དེ་ཡི་རྩེར།། 
ཡི་དགས་མགོ་བོ་མཁས་པས་བྲི།། 
ཡི་དགས་མང་པོ་རྟག་ཏུ་བྲི།། 
དེ་ལས་གཞན་དུ་ནམས་ཀྱང་མིན།། 
རིག་འཛིན་གྱི་ནི་ཆོ་ག་བཞིན།། 
རྒྱ་འདི་དུར་ཁྲོད་ཐལ་བས་བྲི།། 
ཡང་ན་འདི་ཉིད་ལོགས་ཤིག་ཏུ།། 
གང་གི་ཚེ་ན་བསྒྲུབ་འདོད་པ།། 
སྒྲུབ་པ་དངོས་གྲུབ་འདོད་པ་ཡི།། 
རང་གི་དཀྱིལ་འཁོར་དག་ཏུ་བྲི།། 
དེ་ནས་ཕྱག་རྒྱ་བསྒྲུབ་པ་ཡི།། 
དཀྱིལ་འཁོར་འདིར་ནི་བཤད་པར་བྱ།། 
སྔ་མ་བཞིན་དུ་གྲུ་བཞི་པ།། 
ཡི་དགས་ཕལ་ཆེན་འདིར་ཡང་བྲི།། 
དེ་ཡི་དབུས་སུ་བེ་ཅོན་བཞག།
ཕྱོགས་བརྒྱད་རྣམས་སུའང་དེ་བཞིན་ནོ།། 
ཕྱག་རྒྱ་དགུ་དང་ལྡན་པ་ཡི།། 
ཕྱག་རྒྱའི་དཀྱིལ་འཁོར་ཞེས་ཀྱང་བྱ།། 
དེ་བཞིན་དུ་ནི་ལྷོ་ཡི་སྒོ།། 
ཕྱེ་སྟེ་དེ་ནས་མཆོད་པ་བྱ།། 
ཕྱག་རྒྱ་སྔགས་ནི་མ་ལུས་པ།། 
ཁྲོ་རྒྱལ་རང་གིས་སྤེལ་མ་བྱ།། 
དེ་ཡིས་འདིར་ནི་མཆོད་གྱུར་ལ།། 
རིམ་གྱིས་གསང་བའི་མཆོད་བྱས་འགྱུར།། 
ཨོཾ་ན་མོ་བུདྡྷ་དྷརྨ་སཾ་གྷེ་བྷྱཿ།
ཨོཾ་ཨཱ་སརྦ་ཏ་ཐཱ་ག་ཏ་ཀྲོ་དྷ་བི་ཛ་ཡ།
ཨགྣི་ཛྭཱ་ལི་ཏཱ་པྲེ་ཏ་ཤི་ར་ཧཱུྃ་ཕཊ་ཧཱུྃ།
འདི་ནི་ཁྲོ་བོ་རྣམ་པར་རྒྱལ་བའི་གོང་དུ་བཅུག་པའི་བེ་ཅོན་གྱི་ཕྱག་རྒྱའི་སྔགས་སོ།། 
འདིས་ལས་ཐམས་ཅད་བསྒྲུབ་པར་བྱའོ།། 
དེ་ནས་དངོས་གྲུབ་ཀུན་གྱི་མཆོག།
ཁྲོ་བོའི་གཙོ་བོ་དེ་ཁོ་ན།། 
གསང་བའི་མཆོད་དང་ལྡན་པ་ཡི།། 
བེ་ཅོན་སྒྲུབ་པ་བཤད་པར་བྱ།། 
སྙིང་པོ་ཟེ་བ་མཛེས་པ་ཡི།། 
པདྨ་འདབ་མ་བརྒྱད་བྱས་ལ།། 
འདབ་མ་རྩེ་མོའི་ཕྱོགས་བརྒྱད་དུ།། 
བེ་ཅོན་ཁྲོ་བོའི་བར་བཅུག་བྲི།། 
དབུས་སུ་དགུ་པ་བཞག་ནས་ནི།། 
གཞན་རྣམས་ཤར་ཕྱོགས་ནས་བརྩམས་ཏེ།། 
བསྐོར་བའི་ཚུལ་དུ་གོ་རིམས་བཞིན།། 
མེ་ཏོག་དག་གིས་གཞག་པར་བྱ།། 
བེ་ཅོན་ཀུན་གྱི་ས་བོན་ཧཱུྃ།། 
ཡི་དགས་སྤྱི་བོར་གཞག་པར་བྱ།། 
ཐོག་མར་ཨོཾ་དང་ལྡན་བྱས་ཏེ།། 
ཨོཾ་དང་ནམཿ་མཆོད་པར་འགྱུར།། 
ཨཿ་འདི་ཁྲོ་བོ་རྣམ་རྒྱལ་གྱི།། 
ས་བོན་དམ་ཚིག་ཡིན་པར་བཤད།། 
ཨོཾ་ཨཱཿ་ཧཱུྃ།
ཨོཾ་ན་མོ་བུདྡྷ་དྷརྨ་སཾ་གྷེ་བྷྱཿ།
སངས་རྒྱས་ཀུན་གྱིས་མངོན་པར་བསྟོད།། 
བེ་ཅོན་རྣམས་ནི་ཐམས་ཅད་ཀྱང་།། 
རང་གི་དམ་ཚིག་བསྐུལ་བར་ལྡན།། 
ཐམས་ཅད་རང་གི་དམ་ཚིག་ལྡན།། 
དེ་བཞིན་གཤེགས་པའི་རིགས་ལས་བྱུང་།། 
བསྐུལ་བ་ཚིག་ནི་རབ་ལྡན་ཞིང་།། 
ཁྲོ་བོའི་ལྟ་བས་བརྟགས་པ་དང་།། 
རང་རང་རྟགས་ཀྱི་བསྐུལ་ན་ནི།། 
དེ་མ་ཐག་ཏུ་ལས་བྱེད་འགྱུར།། 
ཨཱཿ་འདི་ཁྲོ་བོ་རྣམ་རྒྱལ་གྱི།། 
ཁྲོ་བོའི་ལྟ་བས་བལྟས་པའོ།། 
རང་གིས་དམ་ཚིག་དང་ལྡན་པ།། 
ཧཱུྃ་དང་ལྡན་པ་བསྐུལ་བ་བཞིན།། 
ཞི་བ་རྒྱས་པ་དབང་དང་དགུག།
དབྱེ་བ་དང་ནི་བསྐྲད་པ་རྣམས།། 
གསང་བའི་མཆོད་པའི་སྦྱོར་བ་ཡི།། 
བདག་གིས་མདོར་ནི་བཤད་པར་བྱ།། 
དེ་ཡི་ཐོག་མར་ཡི་གེ་ཨོཾ།། 
དེ་ལས་གཞན་པ་སྔགས་འཕེལ་བྱེད།། 
དེ་བཞིན་གཤེགས་པའི་དམ་ཚིག་ཉིད།། 
གསུམ་པ་ཡིན་པར་ཡོངས་སུ་བསྒྲགས།། 
བཞི་པ་དངོས་གྲུབ་སྟེར་བྱའི་ཕྱིར།། 
འདིར་ནི་སྔགས་ལ་བསྐུལ་བའི་ཚིག།
ཨོཾ་སརྦ་ཏ་ཏཱ་ག་ཏ་ཞེས་བརྗོད་པ་སྔགས་ཀྱི་བདག་ཉིད་དོ།། 
མཇུག་གི་ཧཱུྃ་ནི་ཁྲོ་བོ་ཡི།། 
སྔགས་ནི་འཕེལ་བར་བྱེད་པར་བཤད།། 
དེ་ལས་གཞན་ནི་ཁྱད་པར་དུ།། 
རང་གིས་བསྐུལ་བའི་ཚིག་གིས་བྱེད།། 
དབང་དུ་བྱ་བར་འདོད་པས་ནི།། 
རང་གི་ངོ་བོ་སྨོས་པར་བྱ།། 
ལྷ་དབང་དབང་དུ་བྱོས་ཤིག་ཅེས།། 
བརྗོད་ནས་ཐ་མར་སྭཱ་ཧཱ་སྦྱར།། 
ཞི་བས་ཕྱིར་ནི་བསྐུལ་བ་ཉིད།། 
མཇུག་ཏུ་པཽ་ཥཊ་བརྟག་པར་བྱ།། 
དེ་བཞིན་གཤེགས་རིགས་ལས་བྱུང་བའི།། 
དཔལ་ནི་མཚུངས་མེད་འདོད་པ་ཡིས།། 
བསྐུལ་བའི་ཚིག་གིས་མཇུག་ཏུ་ཡང་།། 
ནམཿ་སྭཱ་ཧཱ་རྟག་ཏུ་སྦྱར།། 
རྒྱས་པའི་ཕྱིར་ནི་སྔོན་བཞིན་དུ།། 
བསྐུལ་ནས་པཽ་ཥཊ་སྦྱར་བར་བྱ།། 
རྒྱས་ཕྱིར་བསྐུལ་བའི་ཐོག་མ་དང་།། 
ཐ་མར་ཁྲོ་བོའི་ཧཱུྃ་ཡང་སྦྱར།། 
གསད་པ་ལ་ནི་ཕཊ་ཅེས་པ།། 
འབར་བ་འདི་ལ་ལྷག་པ་ཡིན།། 
རིགས་རྣམས་བརླག་པར་བྱ་བ་ལ།། 
ཧཱུྃ་དབུས་ཁྲོ་དང་ལྡན་པའི་ཕཊ།། 
དེ་བཞིན་བསྐྲད་དང་བསྐུལ་བ་ཡི།། 
མགོ་དང་མཇུག་ཏུ་ཧཱུྃ་གཞག་གོ།། 
ཡང་དག་འབར་བའི་ཕཊ་ཀྱང་གཞག།
གསང་བའི་མཆོད་པའི་ཆོ་གར་གྲགས།། 
དེ་ལྟར་མཆོད་པའི་རིམ་པ་དེར།། 
བེ་ཅོན་དགུ་ནི་བྱས་པར་འགྱུར།། 
གསང་བའི་མཆོད་པའི་སྦྱོར་བ་ཡིས།། 
བདུག་པ་མེ་ཏོག་དེ་བཞིན་དྲི།། 
དེ་བཞིན་གཏོར་མ་མར་མེ་དང་།། 
བཟླས་པ་མེད་ཀྱང་འགྲུབ་པར་འགྱུར།། 
དབང་དུ་བྱ་དང་དབྱེ་བ་དང་།། 
བསྐྲད་དང་གསད་ལ་སོགས་པ་ནི།། 
ཇི་སྐད་གསུངས་པའི་ཚུལ་དག་དང་།། 
དེ་ལྟར་སྦྱོར་བ་དེ་འདྲ་ལས།། 
ཚེས་གྲངས་དག་དང་སྐར་མ་དང་།། 
སྨྱུང་བ་དག་ཀྱང་བྱ་མི་དགོས།། 
གསང་བའི་མཆོད་པའི་ཆོ་ག་ཤེས།། 
ཕྱག་རྒྱའི་དཀྱིལ་འཁོར་ལེགས་བྱས་ལ།། 
ཁྲུས་བྱས་ཁྲུས་ནི་མ་བྱས་རུང་།། 
ཇི་ལྟར་འདོད་པ་རང་དགར་སྤྱོད།། 
ཅི་ཡང་རུང་བའི་གཏོར་མ་དང་།། 
ལོ་མ་མེ་ཏོག་འབྲས་བུས་ཀྱང་།། 
གང་དག་གཤིན་རྗེ་གཤེད་པོ་ཡི།། 
སྙིང་པོ་ཕྱག་རྒྱ་མཆོད་བྱེད་ལ།། 
བྱང་ཆུབ་སེམས་དང་ལྡན་འགྱུར་ཞིང་།། 
རབ་ཏུ་གུས་ན་ཟླ་དྲུག་གིས།། 
དེ་ནི་ཅི་འདོད་དགོས་པ་རྙེད།། 
ཇི་ལྟར་འདོད་པའི་ལས་ཀྱང་བྱེད།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བ་ལས་བེ་ཅོན་གྱི་ཕྱག་རྒྱའི་དཀྱིལ་འཁོར་གསང་བའི་མཆོད་པ་རིམ་པར་ཕྱེ་བ་སྟེ་བཞི་པའོ།།།། 
དེ་ནས་བེ་ཅོན་ཕྱག་རྒྱ་ཡི།། 
ཇི་སྐད་གསུངས་པ་དེ་དག་བསྒྲུབ།། 
དེ་ཡི་དཀྱིལ་འཁོར་གཉིས་པའང་གཞན།། 
དཀྱིལ་ན་ཡི་དགས་ཞེས་བྱ་བ།། 
བསྒྲུབ་པས་མཚན་མོ་དུར་ཁྲོད་དུ།། 
དུར་ཁྲོད་དག་གི་ཐལ་བ་ཡིས།། 
གྲུ་བཞི་པ་ལ་སྒོ་བཞི་བྲི།། 
མི་རོའི་རོ་སྨད་དག་དང་ལྡན།། 
བླ་རེ་རྔ་ཡབ་མེ་ལོང་དྲིལ།། 
མེ་ཏོག་ཕྲེང་བས་མཛེས་པར་བྱ།། 
ལྷ་རྫས་ཡི་དགས་མང་པོ་དངར།། 
ཐོད་པ་བརྒྱད་ཀྱིས་རྣམ་པར་སྤྲས།། 
ཕྱིས་ནི་བེ་ཅོན་ཕྱག་རྒྱ་ཡང་།། 
མགོ་མེད་རོ་ཡི་སྟེང་དུ་བྲི།། 
དཀྱིལ་ན་ཡི་དགས་ཞེས་བྱ་བའི།། 
ཐམས་ཅད་གྲུབ་བྱེད་དཀྱིལ་འཁོར་འདི།། 
ཁྲོ་བོའི་གཙོ་བོའི་ཕྱག་རྒྱ་ཡིས།། 
མཆོད་པ་ཇི་སྐད་གསུངས་པ་བྱ།། 
སྨེ་གཏོར་ཐམས་ཅད་བྱིན་ནས་ནི།། 
གཙང་མ་གོ་ཆ་བགོས་ནས་ཀྱང་།། 
འབུམ་ཕྲག་གཅིག་ནི་སྔར་བསྙེན་པ།། 
བྱས་ནས་འདི་ནི་བརྩམ་པར་བྱ།། 
ཕྱུགས་ཆེན་དག་གི་ཁྲག་གིས་ཀྱང་།། 
ཤིས་པའི་ཐོད་པ་བཀང་ནས་ཀྱང་།། 
དེ་བཞིན་མི་ལས་བྱུང་བའི་ཤ།། 
ཕྱག་རྒྱ་ལ་ནི་དབུལ་བར་བྱ།། 
ཕྱུགས་ཆེན་གྱི་ནི་ཚིལ་བུ་ལས།། 
མར་མེ་འབར་བ་བྱས་པ་དག།
དེ་ཡི་ཕྱི་རོལ་ཕྱོགས་བརྒྱད་དུ།། 
སྔགས་བསྲུང་དེ་ལ་དབུལ་བར་བྱ།། 
ཆོ་ག་ཤེས་པས་དེ་ལྟ་བུར།། 
བྱས་ནས་མཇུག་ལ་བསྒྲུབ་པར་བྱ།། 
དཔལ་ལྡན་གོས་ནི་དམར་པོ་གྱོན།། 
ཙནྡན་དམར་པོས་བསྐུས་ནས་ནི།། 
ཅུང་ཟད་དག་ཀྱང་མི་བྱེད་པར།། 
མར་གྱི་བརྒྱད་ལ་གཅིག་པུས་བྱ།། 
དཔའ་ལ་སེམས་དྲག་མཐུ་ལྡན་པའི།། 
གྲོགས་ནི་གསུམ་དང་ལྷན་ཅིག་ཏུ།། 
སྒྲུབ་པ་བློ་ལྡན་སེམས་སྟོབས་ཅན།། 
དབང་པོ་ལེགས་པར་བསྡམས་པ་ཡིས།། 
ཡི་དགས་ཀྱི་ནི་དཀྱིལ་འཁོར་དུ།། 
སྒྲུབ་པ་ལ་ནི་འཇུག་པར་འགྱུར།། 
དེ་ནས་མཚན་མོ་རྒྱ་བཅིངས་ཏེ།། 
བརྟན་པར་འདུག་ལ་ལེགས་པར་བཟླས།། 
བགེགས་རྣམས་སྣ་ཚོགས་མཚན་གཅིག་ཏུ།། 
འབྱུང་སྟེ་དེ་ལས་རྒྱལ་བར་བྱ།། 
དེ་ལྟར་སྲིན་པོའི་ཚོགས་ཆེན་ལས།། 
རྒྱལ་ནས་ཕྱག་རྒྱ་འགྲུབ་པར་འགྱུར།། 
མི་འགྲུབ་པ་ཡི་ལས་རྣམས་ཀྱང་།། 
དེ་ནས་ཐོགས་པ་མེད་པར་བྱེད།། 
འཇམ་པའི་དབྱངས་ཀྱི་ཁྲོ་བོ་ཡིས།། 
བསྐུལ་ནས་འདིར་ནི་དོགས་པ་མེད།། 
ཧ་ན་བི་སྥོ་ཊ་བཉྫ་བཉྫ་ཞེས།། 
བསྐུལ་བའི་ཐ་མར་ཧཱུྃ་བརྗོད་ཅིང་།། 
གཡོན་བརྐྱང་བ་ཡི་ཚུལ་གནས་ནས།། 
ཁྲོས་པས་རི་རྩེ་བགྲོད་དཀའ་དང་།། 
ར་བ་ཡང་ཐོག་སྒོ་ཁང་དང་།། 
པུ་ཤུ་ཁང་པ་དངར་བ་དག།
སྐད་ཅིག་གིས་ནི་རྙིལ་བར་བྱེད།། 
དྷ་ར་བི་སྥོ་ཊ་བཉྫ་ཞེས།། 
བསྐུལ་བའི་མཇུག་ཏུ་ཧཱུྃ་བརྗོད་ན།། 
རི་བོ་དང་ནི་མང་པོ་དང་།། 
དེ་བཞིན་ལྷ་མིན་སྒོ་དག་དང་།། 
དེ་བཞིན་ས་དང་གཞན་དག་དང་།། 
ཇི་ལྟར་འདོད་པ་འགས་པར་བྱེད།། 
པ་ཙ་བི་དྷྭནསཾ་ཤོ་ཞེས།། 
བསྐུལ་ནས་ཐ་མར་ཧཱུྃ་བརྗོད་ན།། 
ཕྱག་རྒྱ་འདི་ཡིས་ཆུ་རྣམས་ནི།། 
ཐོགས་པ་མེད་པར་སྐམ་པར་བྱེད།། 
མཚོ་ཆེན་དང་ནི་ཆུ་བོ་དང་།། 
རྒྱ་མཚོ་དག་ཀྱང་སྐམ་པར་བྱེད།། 
སྟམ་བྷ་ཡ་ཞེས་ལན་གཉིས་བརྗོད།། 
ཐ་མར་ཧཱུྃ་དང་དེ་བཞིན་མུ།། 
དེ་ནས་དེ་ཡི་མཇུག་ཏུ་ཧཱུྃ།། 
སེ་ན་སྟམ་བྷ་ཞེས་སྦྱར་ན།། 
པ་ཙ་བི་དྷྭ་ནས་ཡ་ཤོ་ཥ་ཡ་ཤོ་ཥ་ཡ་ད་ཧཱུྃ་ཕཊ།
རི་མོ་ལ་ནི་གནས་པ་བཞིན།། 
ངེས་པར་མྱུར་དུ་གནོན་པར་འགྱུར།། 
ཐ་མར་ཧཱུྃ་བཞག་དེ་ནས་དྲིཾ།། 
ཀྵེ་བྷ་ཡ་ཞེས་ལན་གཉིས་བརྗོད།། 
དེ་ཡི་ཐ་མར་ཡི་གེ་མ།། 
མཁས་པ་དག་གིས་སྦྱོར་བ་ནི།། 
དཔུང་རྣམས་འཁྲུག་པ་འགྱུར་བ་ལ།། 
ཁྲོས་ན་ངོ་མཚར་ཅི་ཞིག་ཆེ།། 
ཐ་མར་ཧཱུྃ་དང་ག་གཞག་ལ།། 
དེ་ནས་ཏིཥྛ་ཏིཥྛ་གཞག།
སྔགས་པས་གལ་ཏེ་སྦྱར་ན་ནི།། 
ཆོ་ག་འདི་ནི་གླང་པོ་གནོན།། 
ཧ་ན་བི་དྷྭྃ་ས་མར་ཡ།། 
བསྐུལ་ནས་ཐ་མར་ཧཱུྃ་བརྗོད་ཅིང་།། 
དེ་བཞིན་ཐ་མར་ཕཊ་བརྗོད་ན།། 
དཔུང་དག་རབ་ཏུ་འཆི་བར་འགྱུར།། 
ཁ་ཁ་ཁཱ་ཧི་ཁཱ་ཧི་ཞེས།། 
བསྐུལ་ནས་ཐ་མར་ཧཱུྃ་བརྗོད་ན།། 
དཔུང་རྣམས་ཕན་ཚུན་འཁྲུག་པར་ནི།། 
ཐོགས་པ་མེད་པར་རབ་ཏུ་འགྱུར།། 
ཐ་མར་ཧཱུྃ་དང་དེ་བཞིན་ཕཊ།། 
དྲིཾ་དྲིཾ་ཛ་ཛ་དྲིཾ་དྲིཾ་དག།
ངེས་པ་དག་ཏུ་སྦྱར་ན་ནི།། 
སྔགས་པ་ཁྲོ་དང་ལྡན་པ་ཡི།། 
ཁྲག་གིས་ཆར་འབབ་བྱེད་པར་གསུངས།། 
ཐ་མར་ཧཱུྃ་བརྗོད་ཧ་ཧ་ཧཱ་ཧཱ་བཻ་ཏཱལི་ཧཱུྃ་ཕཊ།
ཅེས་བདག་གིས་བྱ།
སྔགས་པ་དཔའ་དང་ལྡན་པ་ཡིས།། 
བསྐུལ་ནས་མྱུར་དུ་རྨོངས་པར་འགྱུར།། 
ཐ་མར་ཧཱུྃ་བརྗོད་ཧ་ཧ་ཧ།། 
དེ་བཞིན་ཨནྟ་ཡ་དང་ཕཊ།། 
བསྐུལ་བ་འདི་དག་དང་ལྡན་ན།། 
འགྲོ་བདག་ནི་ལྡོངས་པར་བྱེད།། 
ཐ་མར་ཧཱུྃ་བརྗོད་དེ་ནས་ཧཱུྃ།། 
དེ་བཞིན་དྲིཾ་དྲིཾ་ཛ་ཛ་གཞག།
ཐ་མར་དྲིང་དང་ཕཊ་ལྡན་ན།། 
འགྲོ་བ་དེ་མ་ཐག་ཏུ་འབེབས།། 
ཁྲོ་བོ་ཆེན་པོ་འདི་ཡི་ནི།། 
ཕྱག་རྒྱ་དེ་ལྟར་གྲུབ་གྱུར་ན།། 
དེ་ཚེ་ལས་རྣམས་ཐམས་ཅད་ནི།། 
ཡིད་ཀྱིས་བསྐུལ་བ་ཙམ་གྱིས་བྱེད།། 
བྱང་ཆུབ་སེམས་དཔའ་ཐམས་ཅད།། 
དམ་ཚིག་རབ་ཏུ་སྐོང་བ་ཡིན།། 
སྒྲུབ་པ་གང་དང་གང་འདོད་པ།། 
དེ་ནི་ཐོགས་པ་མེད་པར་བྱེད།། 
གལ་ཏེ་དེར་ནི་མ་གྲུབ་ན།། 
འདི་ཡི་སྔོན་དུ་བསྙེན་པ་ནི།། 
ཆོ་ག་བཞིན་དུ་འབུམ་བྱས་ལ།། 
དེ་ནས་བློ་ལྡན་བསྒྲུབ་ལ་འཇུག།
དེ་ཚེ་དེ་བཞིན་གཤེགས་པ་ཡི།། 
སྔ་མའི་དམ་ཚིག་བསྐུལ་བ་བཞིན།། 
དེ་ནས་སླར་ཡང་སྔགས་རྣམས་ལ།། 
ཐོགས་པ་མེད་པར་དེ་བཞིན་སྦྱར།། 
ཕྱག་འཚལ་བ་དང་ཀུན་ཏུ་ལྡན།། 
དེ་ཡི་ཐོག་མར་ཨོཾ་གཞག་ལ།། 
ཨོཾ་ཞེས་བྱ་བ་གཞན་ཡང་གཞག།
ཨཱཿ་ཞེས་བྱ་བ་གཉིས་པའོ།། 
དེ་ཡི་ཚིག་གི་མཇུག་ཏུ་ཧཱུྃ།། 
བཞག་སྟེ་དེ་ནས་ཚིག་རྣམས་ཀུན།། 
དེ་ལྟར་ཀྲོ་དྷ་བི་ཛ་ཡ།། 
ཨགྣི་ཛྭ་ལི་ཛི་ཧྭ་ཏ་ཤྲཱི།། 
ཚིག་རྣམས་གཞན་ནི་བརྗོད་པར་བྱ།། 
དེ་ནས་དེ་ཡི་ཐ་མར་ཧཱུྃ།། 
དེ་བཞིན་ཚིག་གི་ཐ་མར་ཨོཾ།། 
མཐའ་མར་ཨཱ་བཞག་དེ་ཡི་མཐར།། 
ཧཱུྃ་དང་སི་ཊི་ལག་གཉིས་སྒོམ།། 
པྲ་པུ་ཏ་ཞེས་ལག་གཉིས་སྒོམ།། 
དེ་ནས་དེ་བཞིན་གཤེགས་པ་ཡི།། 
བཀའ་ལུང་གིས་ནི་ཕྱག་རྒྱ་དེ།། 
གཟིར་ནས་རང་གིས་བཟླས་བརྗོད་བྱ།། 
དེ་ལྟར་བཟླས་བརྗོད་འབུམ་བྱས་ནས།། 
ཁྲོ་བོ་ཆེན་པོ་དེ་ཡི་ནི།། 
ཀུན་ལ་ཅི་རིགས་བསྐུལ་ནས་སུ།། 
ལས་རྣམས་ཐམས་ཅད་བསྒྲུབ་པར་བྱ།། 
ཁྲོ་བོ་གཙོ་བོའི་དེ་ཡི་ནི།། 
བཀའ་བཞིན་བྱེད་དེ་གཞན་དུ་མིན།། 
གང་གིས་སྔོན་དུ་བསྙེན་བྱས་པ།། 
དེ་ཡི་བསྐུལ་བའི་ཆོ་ག་ནི།། 
ཇི་སྐད་གསུངས་པའི་ལས་རྣམས་ལ།། 
མ་གྲུབ་ན་ནི་ངེས་པར་སྦྱར།། 
གཞན་དུ་སྔགས་ནི་གཟིར་བྱས་ན།། 
བདག་ཉིད་ངེས་པར་འཆི་བར་འགྱུར།། 
ཁྱད་པར་དུ་ནི་དཔའ་བོ་ཡི།། 
ཁྲོ་བོའི་གཙོ་བོའི་སྙིང་པོ་ནི།། 
ཕྱག་རྒྱ་འདིས་ནི་གཟིར་བྱས་ན།། 
འགྲོ་བ་མ་ལུས་འཁྲུག་པར་འགྱུར།། 
སྔགས་འདི་གང་དུ་བཟླས་པ་དེར།། 
འཇིག་རྟེན་འཇིག་རྟེན་ལས་འདས་པ།། 
དེ་དག་ཀུན་གྱི་ལུས་རྣམས་ནི།། 
དོགས་པ་མེད་པར་འཇིག་པར་འགྱུར།། 
ཕྱག་རྒྱ་འདི་ཡིས་གཟིར་གྱུར་ན།། 
དཔག་ཚད་བདུན་གྱི་དཀྱིལ་འཁོར་ན།། 
གཞན་གྱི་སྔགས་རྣམས་གང་ཡོད་དང་།། 
དགྲ་རྣམས་དྲེགས་པ་མེད་པར་བྱེད།། 
འབྱུང་པོ་སྐྲག་པར་བྱེད་པ་དང་།། 
དེ་བཞིན་ལྷ་རྣམས་འགུགས་པར་བྱེད།། 
ཁྲོ་བོ་རབ་ཏུ་དགའ་བར་བྱེད།། 
གཤིན་རྗེ་གཤེད་པོའི་མཐུ་ཡང་བསྐྱེད།། 
ཡི་དགས་རོ་ལངས་རིགས་དག་ནི།། 
དེ་བཞིན་རབ་ཏུ་འཇིགས་པར་གསུངས།། 
བྱད་དང་གནོད་པ་སྐྲག་པ་ཡང་།། 
རབ་ཏུ་བསྐུལ་ན་འཇིགས་པར་བྱེད།། 
བགེགས་རྣམས་ཐམས་ཅད་འཇིགས་པར་བྱེད།། 
འཆི་བ་ཐམས་ཅད་མེད་པར་བྱེད།། 
ཕོངས་པ་ཐམས་ཅད་མེད་བྱེད་ལ།། 
བེ་ཅོན་ཕྱག་རྒྱ་དྲག་པོར་བསྒྲགས།། 
དགྲ་དང་དེ་བཞིན་གཞན་དག་ཀྱང་།། 
སྐྱེ་བོ་དག་ལ་འདི་བཅིངས་བསྟན།། 
གཤིན་རྗེ་གཤེད་པོ་སྦྱར་ན་ནི།། 
དེ་ཡི་མོད་ལ་སྲོག་ཀྱང་འཕྲོག།
མདོར་ན་སྙིང་པོ་ཕྱག་རྒྱ་ཡི།། 
ཆོ་ག་རང་གི་དམ་ཚིག་ཅན།། 
ཁྲོ་བོའི་ཞལ་ནས་གསུངས་པ་འདི།། 
གསང་བར་རབ་ཏུ་བསྟན་པ་ཡིན།། 
སྔགས་པ་ཁྲོ་བོའི་གཙོ་བོ་ནི།། 
གཤིན་རྗེ་གཤེད་པོ་གཅིག་དཔའ་བའི།། 
སྙིང་པོ་ཕྱག་རྒྱ་བེ་ཅོན་དང་།། 
སྙིང་པོ་དག་གིས་སྦྱར་བར་བྱ།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བ་ལས་བེ་ཅོན་གྱི་ཕྱག་རྒྱའི་ཆོ་ག་ཞིབ་མོ་རིམ་པར་ཕྱེ་བ་སྟེ་ལྔ་པའོ།།།། 
དེ་ནས་ཡི་གེ་བཅུ་བདུན་པའི།། 
རྩ་བའི་སྔགས་ནི་གང་ཡིན་པ།། 
དེ་ཡི་ཕྱག་རྒྱ་གཞན་དག་ཀྱང་།། 
རོ་ལངས་ཞེས་ནི་བྱ་བ་ཡོད།། 
གཤིན་རྗེ་གཤེད་པོ་དྲག་བརྩོན་པའི།། 
སྙིང་ནི་དགའ་བྱེད་གསང་བའོ།། 
སྔགས་པ་དག་གིས་གང་དག་ཏུ།། 
བཅིངས་པ་དེར་ནི་བྱིན་རློབ་པ།། 
རོ་ལངས་ཞེས་བྱའི་ཕྱག་རྒྱ་འདི།། 
ཁྲོ་བོས་གསུངས་པ་བཤད་པར་བྱ།། 
དུར་ཁྲོད་དག་གིས་ཐམས་ཅད་ནི།། 
གང་ལ་རྟག་ཏུ་རག་ལུས་པའོ།། 
དེ་ནས་ལག་པ་གཉིས་ཀ་ཡི།། 
སོར་མོ་ཕན་ཚུན་བསྣོལ་བྱས་ཏེ།། 
སོར་མོ་གུང་མོ་གཤིབས་ཏེ་བསྒྲེང་།། 
མཛུབ་མོ་གཉིས་ཀྱིས་སྲིན་ལག་གཉིས།། 
མཐེ་བོང་གཉིས་ཀྱིས་སྲིན་ལག་གཉིས།། 
ལེགས་པར་བཟུང་ནས་དགུག་པར་བྱ།། 
མཐེའུ་ཆུང་གཉིས་ཀྱང་ནང་དུ་དགུག།
དེ་བཞིན་དུ་ནི་མཐེ་བོང་གཉིས།། 
ཕན་ཚུན་བསྣོལ་ཏེ་བརྐྱང་བར་བྱ།། 
ཤེས་རབ་ཅན་གྱིས་རོ་ལངས་འདི།། 
རྟག་ཏུ་ཚུལ་བཞིན་ཁྲོ་བོས་བསྟན།། 
ཁྲོ་བོ་གཙོ་བོའི་གསང་སྔགས་གང་།། 
ཡི་གེ་བཅུ་བདུན་ལེགས་གསུངས་པ།། 
དེ་ཉིད་འདི་དང་སྦྱར་བར་བྱ།། 
རོ་ལངས་ཕྱག་རྒྱ་ལྡན་པ་སྟེ།། 
བདག་ཉིད་འདོད་པ་ཐམས་ཅད་དེ།། 
ཧ་ཧར་གྱུར་པའི་དཀྱིལ་འཁོར་དུ།། 
ཆོ་ག་བཞིན་དུ་སྦྱར་བར་བྱ།། 
ཧ་ཧར་གྱུར་པའི་དཀྱིལ་འཁོར་ནི།། 
ཁྲོ་བོ་འབར་བྱེད་བཤད་པར་བྱ།། 
ཚིག་བཞིན་དུ་ནི་སྦྱར་བར་བྱ།། 
ཡི་དགས་ཕལ་ཆེན་བཤད་པ་བཞིན།། 
འདི་ཡང་གྲུ་བཞི་ལྷམ་པར་བྱ།། 
ཁྱད་པར་དག་ཏུ་ཕྱོགས་ཀུན་ཏུ།། 
མཁས་པས་མེ་ནི་སྦར་བར་བྱ།། 
ཁྲུ་བརྒྱད་ལྷག་ཆད་མེད་པར་ནི།། 
ཆོ་ག་བཞིན་དུ་བྲི་བར་བྱ།། 
སྒོ་སྒོ་དག་ཏུ་གསལ་ཤིང་གིས།། 
ཕུག་པའི་ཡི་དགས་ཁྲག་ཅན་གཞག།
དབུས་སུ་མགོ་དང་བྲལ་བ་ཡི།། 
མི་རོ་རོ་སྨད་གསལ་བར་གཞག།
ཡི་དགས་ཕལ་ཆེན་དཀྱིལ་འཁོར་བཞིན།། 
ཐ་མར་ཡི་དགས་ཕྲེང་བ་དགོད།། 
ཁྲོ་བོ་ཡི་ནི་གཙོ་བོའི་སྔགས།། 
མཚོག་མ་སྤྱི་གཙུག་ལ་སོགས་མེད།། 
ཡི་གེ་བཅུ་བདུན་བློ་ལྡན་གྱིས།། 
མགོ་མེད་རོ་ཡི་སྟེང་དུ་གཞག།
ཞལ་དྲུག་པ་ལ་ཞབས་ཀྱང་དྲུག།
དེ་བཞིན་ཕྱག་ནི་བཅུ་གཉིས་པ།། 
རབ་ཏུ་འབར་བ་དྲག་པོའི་གཟུགས།། 
སྔ་མ་བཞིན་དུ་གཞག་པར་བྱ།། 
ཡི་དགས་མང་པོ་སྦྱར་བ་ནི།། 
སྔ་མ་བཞིན་དུ་བཞག་ནས་ཀྱང་།། 
མེ་ཏོག་བདུག་པ་ཕྲེང་ལ་སོགས།། 
སྔགས་དེས་དེ་ལ་མཆོད་པར་བྱ།། 
འདིར་ནི་གཏོར་མ་ཤ་ཆེན་དུ།། 
གསུངས་པས་གཞན་གྱིས་མི་བྱའོ།། 
ཁྲག་གིས་གཏོར་མའི་ཆོ་ག་དང་།། 
དེ་བཞིན་བདུག་པ་ཀུན་སྨེ་བའི།། 
དེ་ནས་དཔལ་ལྡན་རིག་འཛིན་གྱིས།། 
རོ་ལངས་ཕྱག་རྒྱ་བཅིངས་ནས་ནི།། 
གཏོར་མ་མེ་ཏོག་དབུལ་ལ་སོགས།། 
རྣམ་པ་ཀུན་ཏུ་ཁྲོ་བོས་བྱ།། 
དཀྱིལ་འཁོར་གྱི་ནི་ཁོར་ཡུག་གི།། 
ཕྱོགས་བརྒྱད་དག་ཏུ་མར་མེ་དགོད།། 
དུར་ཁྲོད་དག་གི་མགལ་དུམ་མམ།། 
ཡང་ན་གསལ་ཤིང་དག་གིས་བུད།། 
སེང་ལྡེང་དག་གི་གཟར་བུ་ཡིས།། 
ཚིལ་ཆེན་དག་ལ་ལན་བདུན་དུ།། 
ལྷོ་ཕྱོགས་མེ་ལ་བསྲེགས་ནས་ནི།། 
དེ་ནས་ཁྲོ་བོ་བསྒྲུབ་པར་བྱ།། 
དེ་ལ་མངོན་དུ་བསྙེན་པ་དང་།། 
བཟླས་པ་དང་ནི་བསྡམས་པའང་མེད།། 
རིག་འཛིན་ཉིད་ཀྱི་སེམས་སྟོབས་ཉིད།། 
འདི་ཡི་རྒྱུར་ནི་ཤེས་པར་བྱ།། 
ལྷོ་ཕྱོགས་སྒོར་ནི་ནན་ཏན་དུ།། 
རྨ་མེད་པ་ཡི་རོ་བཞག་སྟེ།། 
སྙིང་གར་རོ་ལངས་རྒྱ་གཞག་ལ།། 
དེ་ལ་རབ་ཏུ་བསྐོར་བར་བྱ།། 
དེ་ནས་ཁྲོ་བོ་ཆེན་པོ་ཡིས།། 
ཤིན་ཏུ་བཀྲུས་ཤིང་ལེགས་པར་བརྒྱན།། 
དྲི་དང་མེ་ཏོག་དམར་སྔོན་གྱིས།། 
ལེགས་པ་དག་ཏུ་མཆོད་ནས་ཀྱང་།། 
མཁས་པས་རོ་ལངས་ཕྱག་རྒྱ་ཡིས།། 
ཐོག་མར་བདག་ཉིད་བསྲུང་བར་བྱ།། 
གཤིན་རྗེ་གཤེད་བྱེད་ཡན་ལག་ལྔ།། 
དེ་བཞིན་ལུས་ལ་སྦྱར་བར་བྱ།། 
དཔའ་བོ་མཐུ་ཆེན་བདག་ཉིད་ཀྱིས།། 
རལ་གྲི་ལག་པར་བླངས་ནས་ནི།། 
དཔའ་བོའི་རྐང་པ་གཡོན་པ་ཡིས།། 
དེ་ཡི་སྙིང་གར་མན་ནས་ནི།། 
ཁྲོ་བོ་ཡི་ནི་གཙོ་བོ་ཡི།། 
ཡི་གེ་བཅུ་བདུན་སྔགས་བཟླས་སོ།། 
ཨོཾ་ཨཱ་ཀྲོ་དྷི་ཀ་ཡ་མནྟ་ཀ།
ཧ་ནམ་ཐ་བྷཉྫ་ཧཱུྃ་ཕཊ།
འདི་ནི་རྩ་བའི་སྔགས་ཡི་གེ་འབྲུ་བཅུ་བདུན་པའོ།། 
དེའི་སྔགས་དྲག་པོས་བསྐུལ་བ་དང་།། 
ཡི་དགས་དེ་ནི་གཡོ་བར་འགྱུར།། 
ཧ་ཧར་གྱུར་པ་འཁྲུགས་པ་དང་།། 
དེ་བཞིན་ཧ་ཧའི་སྒྲ་ཡང་འབྱིན།། 
དེ་ནས་བདག་གིས་ལངས་པ་ལ།། 
མཚོན་ཆ་རྣོན་པོ་འབར་བ་ཡིས།། 
བཅད་པའི་ཤ་དང་ཁྲག་བཅས་པའི།། 
མཆོད་ཡོན་དེ་ལ་དབུལ་བར་བྱ།། 
རིག་པ་འཛིན་པ་དེ་ཡི་ནི།། 
སེམས་ཀྱི་དྲོད་ནི་དེ་ཤེས་ནས།། 
མཆོད་ཡོན་བླངས་ཏེ་དཀྱིལ་འཁོར་ནི།། 
ཧ་ཧར་གྱུར་པ་འཇིགས་པར་བྱེད།། 
དེ་ནས་བདག་ཉིད་ཆེན་པོ་དེ།། 
འཇིགས་སུ་རུང་བའི་གཟུགས་མཐོང་ནས།། 
གཤིན་རྗེའི་གཤེད་པོ་དཔའ་བོ་ཡི།། 
རོ་ལངས་ཕྱག་རྒྱ་བསྟན་པར་བྱ།། 
དེ་ནས་གཤིན་རྗེའི་གཤེད་པོ་ནི།། 
ཡི་དགས་ལུས་ལ་གནས་པ་དེས།། 
རོ་ལངས་ཉིད་ཀྱི་རྒྱ་མཐོང་ནས།། 
རིག་པ་འཛིན་པ་དེ་ཡི་ནི།། 
སེམས་དྲོད་རིག་ནས་འདོད་པའི་མཆོག།
སྦྱིན་པར་བྱེད་ལ་གདོན་མི་ཟ།། 
ཁྲོ་བོའི་རྒྱལ་པོ་སླར་གཤེགས་ནས།། 
མི་རོ་ས་ལ་འགྱེལ་བར་འགྱུར།། 
དེ་ཡི་ལུས་ནི་དེ་ཉིད་ཀྱང་།། 
གསེར་དུ་འགྱུར་བ་གདོན་མི་ཟ།། 
དེ་ཚེ་གྲོགས་པོ་རྣམས་དང་ཡང་།། 
སེམས་ཅན་རྣམས་ལ་ཅི་བདེར་སྦྱིན།། 
བདག་ཉིད་ཆེན་པོ་དཔའ་བོ་ཡི།། 
བསྒྲུབ་པ་བཤད་པ་འདི་ཡིན་ཏེ།། 
སེམས་ནི་རབ་ཏུ་དཔའ་བས་བྱའི།། 
ངན་སོང་གཞན་གྱིས་ཡོང་མི་བྱ།། 
སེམས་ཞན་པ་ཡི་སྒྲུབ་པ་པོས།། 
ཁྲོ་བོའི་རྒྱལ་པོ་དེ་བསྒྲུབས་ན།། 
དེ་ནས་ལངས་ནས་མྱུར་བར་ནི།། 
གྲོགས་དང་བཅས་པ་གསོད་པར་འགྱུར།། 
རོ་ལངས་ཕྱག་རྒྱ་མི་ཤེས་ན།། 
དེས་ནི་ཅི་ལྟར་དྲག་འགྱུར་ཀྱང་།། 
ཁྲོ་བོའི་རྒྱལ་པོ་དེ་ཡི་ནི།། 
སྒྲུབ་པ་པོ་ནི་གསད་པར་འགྱུར།། 
རིག་འཛིན་མཆོག་གིས་གང་དག་ཏུ།། 
དེ་བཞིན་གཤེགས་པའི་དམ་ཚིག་གིས།། 
བརྒྱན་ཅིང་ཁྲོ་བོ་བསྐུལ་བ་ཡིས།། 
རོ་ལངས་ཕྱག་རྒྱ་བཅིངས་པ་དེར།། 
གདོན་མི་ཟ་བར་ཁྲོ་བོ་ནི།། 
ལེགས་པར་བྱིན་གྱིས་རློབ་པར་འགྱུར།། 
མྱུར་དུ་མཆོག་ཀྱང་སྩོལ་བར་མཛད།། 
འགྲོ་བར་གྱུར་པ་གདོན་མི་ཟ།། 
ཨོཾ་ན་མོ་བུནྡྷ་དྷརྨ་སཾ་གྷེ་བྷྱཿ།
ཨཱ་ཀྲོ་དྷི་ཀ་ཡ་མཱནྟ་ཀ་ཧ་ནམ་ཐ་བྷཉྫ་ཧཱུྃ་བེ་ཐཱ་བི་རཀྵ་ར་ཀྵ་མཱན་ཏ་ཐཱ་ག་ཏོ་ཨཱ་ཛྷཱ་པ་ཡ་ཏི་སྭཱཧཱ།
དེ་བཞིན་གཤེགས་པའི་དམ་ཚིག་གི་བཀས་བརྒྱན་པ།
རོ་ལངས་ཀྱི་ཁྲོ་བོའི་ཕྱག་རྒྱའི་སྔགས་སོ།། 
ཧ་ཧར་གྱུར་པའི་དཀྱིལ་འཁོར་དུ།། 
རོ་ལངས་ཕྱག་རྒྱ་རང་སྔགས་དང་།། 
ལྡན་ན་མྱུར་དུ་ཁྲོ་བོ་ནི།། 
ངེས་པར་བྱིན་གྱིས་རློབ་པར་མཛད།། 
དཔའ་བོ་དག་གི་སྦྱོར་བར་ནི།། 
སྔར་བསྙེན་ལ་སོགས་བྱེད་ན་ཡང་།། 
སྒྲུབ་པ་པོར་ནི་འདོད་པ་བཞིན།། 
ཁྲོ་བོ་ངེས་པར་མྱུར་དུ་འགྲུབ།། 
ཡང་ན་རོ་ལངས་ཕྱག་རྒྱ་འདི།། 
སྐྱེས་བུ་སེམས་ནི་མི་དཔའ་བས།། 
ཧ་ཧར་གྱུར་པའི་དཀྱིལ་འཁོར་དུ།། 
བདག་ཉིད་ཀྱིས་ནི་དམ་ཚིག་གིས།། 
མཁས་པས་བཟུང་ནས་བཟླས་པར་བྱ།། 
འདི་ཉིད་ཀྱིས་ཀྱང་དབང་བསྐུར་ནས།། 
ཅི་ལྟར་ནུས་པས་གང་དུའང་རུང་།། 
ཁྲོ་བོ་མཆོག་གིས་རི་མོའམ།། 
དཀྱིལ་འཁོར་ཆོ་ག་བཞིན་བྱས་པའམ།། 
དེ་བཞིན་སྐུ་གཟུགས་གཞན་ཡང་རུང་།། 
ཡིད་དང་དབང་པོ་བསྡམས་བྱས་ཏེ།། 
ཐོག་མར་ཚིག་འབུམ་བཟླས་པར་བྱ།། 
དེ་ལྟར་སྔོན་དུ་བསྙེན་པ་ནི།། 
ཅི་ལྟར་འདོད་པར་བྱས་ནས་གདོད།། 
ཕྱི་ནས་སྨྱུང་བ་བྱས་ནས་དེ།། 
རོ་ལངས་ཕྱག་རྒྱ་བསྒྲུབ་ལ་འཇུག།
ཧ་ཧར་གྱུར་པའི་དཀྱིལ་འཁོར་ནི།། 
ཆོ་ག་བཞིན་དུ་དུར་ཁྲོད་བྲི།། 
ཡང་ན་སེམས་ནི་མི་དཔའ་བས།། 
དུར་ཁྲོད་ཐལ་བས་ཁྱིམ་དུ་བྲི།། 
ཁྱིམ་དེ་སྟོང་པ་ཡིན་ཡང་རུང་།། 
གལ་ཏེ་ཁྱིམ་དེ་མི་སྟོང་ན།། 
ཧ་ཧར་གྱུར་པ་མཐོང་བ་དང་།། 
ཞག་བདུན་ལོན་མ་ཐག་ཏུ་འཇིག།
དེ་ནས་ཡི་དགས་མང་པོ་ལས།། 
གསང་བའི་མཆོད་པ་ཅི་རིགས་བྱས།། 
དེ་ནས་ལྷོ་ཕྱོགས་སྒོར་འདུག་སྟེ།། 
བྱང་གི་ཕྱོགས་སུ་ཁ་བལྟས་ལ།། 
རང་གི་དམ་ཚིག་ལས་གསུངས་པའི།། 
རོ་ལངས་ཕྱག་རྒྱ་བཅིངས་ཏེ་བཟླས།། 
ཟླ་བ་མར་གྱི་ཚེས་བརྒྱད་ལ།། 
བློ་ལྡན་ཆོ་ག་ཤེས་པ་ཡིས།། 
མཚན་མ་བསྟན་ཅིང་འདུག་ནས་ནི།། 
ཉི་མ་ཤར་གྱི་བར་དུ་བཟླས།། 
དེ་ནས་ཁྲོ་བོས་དགོངས་པ་ཡིས།། 
རོ་ལངས་ལྷ་མོ་འགྲུབ་པར་འགྱུར།། 
ཁྲོ་བོ་ལྷ་ཡི་སྔགས་དག་དང་།། 
བསྐུལ་བའི་ཚིག་ནི་མཆོག་རྣམས་ཀྱིས།། 
ཇི་སྐད་གསུངས་པའི་ལས་རྣམས་ནི།། 
ཐམས་ཅད་དེ་ནས་བྱེད་པར་འགྱུར།། 
བེ་ཅོན་ཞེས་བྱ་ཕྱག་རྒྱ་ལའང་།། 
དེ་དག་ཉིད་ལ་མྱུར་དུ་སྦྱར།། 
སྦྱར་ན་དོགས་པ་མེད་པར་ཡང་།། 
འདི་ནི་དེ་དག་བྱེད་པར་འགྱུར།། 
རོ་ལངས་ཕྱག་རྒྱ་སྒྲུབ་པ་བྲི།། 
སྔགས་པ་རྣམས་ལ་འདིར་གསུངས་སོ།། 
དེ་ནི་ཞན་པའི་སེམས་རྣམས་ཀྱིས།། 
སྒྲུབ་པ་དག་ནི་གསུམ་པ་འབྱུང་།། 
ཆོ་ག་བཞིན་དུ་སྔར་བཤད་པའི།། 
ཡི་དགས་མང་པོ་དེ་ཚེ་བྲི།། 
གང་ཡང་རུང་བར་ཅི་རིགས་པར།། 
སྔགས་དེ་རྣམས་ཀྱིས་སྦྱར་བར་བྱ།། 
དེ་ནས་ཡི་དགས་མང་པོ་ཡིས།། 
དཀྱིལ་འཁོར་བལྟ་ན་སྡུག་པ་འདི།། 
ཁྱིམ་མམ་ཡང་ན་གཞན་ཡང་རུང་།། 
དེར་ནི་དཀྱིལ་འཁོར་བྲི་ནས་ནི།། 
དེ་དབུས་ཡི་དགས་སྤྱི་བོ་ལ།། 
རོ་ལངས་མ་ནི་འདིར་བཞག་གོ།། 
ཁྲོ་བོ་ཡི་གེ་གཟི་བསྐྱེད་པ།། 
ཞི་ཞིང་ཀུན་དུ་དགའ་བྱེད་པ།། 
རོ་ལངས་སྙིང་པོའི་ཕྱག་རྒྱ་ནི།། 
བཅིངས་ནས་དེ་ལ་སྦྱར་བར་བྱ།། 
དེ་ནས་རོ་ལངས་ཕྱག་རྒྱ་ཡིས།། 
གསང་བའི་ཡི་གེ་བཅུ་གསུམ་པའོ།། 
ཞི་བ་གཞན་ཡང་ཤེས་བྱས་ནས།། 
ཅི་ལྟར་འདོད་པར་བཟླས་པར་བྱ།། 
ཨོཾ་ཨཱ་ཧཱུྃ་བཻ་ཏཱ་ལི་རཀྵ་ར་ཀྵ་མཱཾ་སྭཱ་ཧཱ།
རོ་ལངས་ཕྱག་རྒྱའི་སྙིང་པོ་འདི།། 
གང་ཡང་རུང་བར་ཅི་འདོད་པར།། 
བཅུར་བསྒྱུར་བ་ཡི་རྣམ་གྲངས་སུ།། 
ཆོ་ག་བཞིན་དུ་བཟླས་ནས་ནི།། 
རྨད་དུ་བྱུང་བའི་ལས་རྣམས་ཀྱང་།། 
ཡིད་ཀྱིས་བསམ་པས་བྱེད་པར་འགྱུར།། 
གསང་བས་རིག་སྔགས་དམ་པ་འདི།། 
ལས་རྣམས་ཐམས་ཅད་བྱེད་པའོ།། 
དེ་ནས་ད་ནི་འདི་ཡི་ལས།། 
ཁྲོ་བོའི་རྒྱལ་པོ་ཉིད་ཀྱིས་ཀྱང་།། 
ཆོ་ག་ཞིབ་ལས་གང་གསུངས་པ།། 
དེ་དག་མདོར་ནི་བཤད་པར་བྱ།། 
རྨུགས་དང་གནད་དང་རྨོངས་པ་དང་།། 
དེ་བཞིན་དབབ་པའི་ཆོ་ག་དང་།། 
དབང་དུ་བྱ་དང་བྱེད་པ་དང་།། 
གསད་པ་དང་ནི་བསྐྲད་པ་དང་།། 
ཕན་ཚུན་འཐབ་ཅིང་གསོད་པ་དང་།། 
དེ་བཞིན་གཞན་ཡང་མིག་འཕྲུལ་དང་།། 
ཞི་དང་རྒྱས་པར་སྦྱོར་བ་དང་།། 
དེ་བཞིན་དགའ་བར་བྱེད་པ་དང་།། 
འགུགས་པར་བྱེད་པའི་ཆོ་ག་ཡང་།། 
མདོར་བསྡུས་ནས་ནི་བཤད་པར་བྱ།། 
རོ་ལངས་ཕྱག་རྒྱ་ལས་སྒྲུབ་ཕྱིར།། 
ཆོ་ག་བཞིན་དུ་སྔར་བསྙེན་བྱས།། 
སོ་སོའི་དོན་རྣམས་བསྒྲུབ་པའི་ཕྱིར།། 
ཆོ་ག་འདི་ནི་རྣམ་པར་བརྩམ།། 
རྨ་བྱའི་མཇུག་མའི་སྒྲོ་དག་གི།
མདོངས་བརྒྱ་བམ་པོར་སྦམས་ནས་ཀྱང་།། 
སེང་ལྡེང་ཡུ་བ་འཕན་མེད་པ།། 
བཟང་པོ་ཁྲུ་གང་ཚད་ལ་ནི།། 
བུ་མོས་བཀལ་བའི་སྐུད་པ་ཡིས།། 
མཁས་པ་དག་གིས་བཅིང་བར་བྱ།། 
ཡུ་བ་དེ་ཡི་རྩ་བ་ལའང་།། 
མཆོད་རྟེན་བཟང་པོ་ལེགས་པར་བྱ།། 
གྲོ་ག་ལ་ནི་གིའུ་ཝང་གིས།། 
ཁྲོ་བོས་མཐར་བྱས་རོ་ལངས་བྲི།། 
མཁས་པས་མཆོད་རྟེན་འོག་ཏུ་གཞག།
དེ་ནས་ཟླ་བ་གཟས་ཟིན་པའི།། 
ནུབ་མོ་ཡི་དགས་ཕལ་ཆེན་གྱི།། 
དཀྱིལ་འཁོར་མཚོ་འགྲམ་བྲིས་ནས་བཟླས།། 
དེ་ནས་གྲུབ་ཕྱིར་སྔགས་པ་ཡིས།། 
མཇུག་མ་དེ་ལ་ཡིད་གཏད་ནས།། 
ལག་པ་གཡོན་པས་བཟུང་ནས་ནི།། 
ཟླ་བ་དེ་ལ་བལྟ་ཞིང་བཟླས།། 
སེམས་ནི་བདུད་ཀྱིས་མ་འཁྲུགས་པའི།། 
སེམས་དཔའ་ཆེན་པོ་ཁ་ཅིག་ལ།། 
དྲོད་དང་དུད་འཐུལ་འབར་བ་དག།
མཇུག་མ་དེ་ལས་འབྱུང་བར་འགྱུར།། 
དྲོ་བར་གྱུར་པ་མཐོང་ན་ནི།། 
བྱང་ཆུབ་སེམས་དཔའ་འདྲ་བ་ཡིས།། 
སེམས་ཅན་རྣམས་ནི་ཐམས་ཅད་ལ།། 
དེས་ནི་ཕན་འདོགས་གནོད་པ་ནུས།། 
མཇུག་མ་བཟང་པོ་དེ་ལས་ནི།། 
དུ་བ་འབྱུང་བ་མཐོང་ན་ཡང་།། 
མྱུར་དུ་མི་སྣང་བར་ཡང་འགྱུར།། 
འདོད་པའི་གཟུགས་ཅན་ཡིད་མགྱོགས་བཞིན།། 
རྒས་པ་དང་ནི་འཆི་བ་མེད།། 
གནོད་སྦྱིན་རྣམས་ནི་ཡོངས་སུ་བསྐོར།། 
སེམས་ཅན་ཆེན་པོ་དེ་ཡི་གཟིས།། 
གལ་ཏེ་དེ་ནི་འབར་འགྱུར་ན།། 
རིག་འཛིན་དཔལ་དང་ལྡན་པར་འགྱུར།། 
ནམ་མཁའ་ལ་ནི་མྱུར་དུ་འགྲོ།། 
བདེ་བ་ཀུན་དང་ལྡན་པ་ཡིས།། 
རིག་འཛིན་རྣམས་ཀྱི་མཆོག་ཏུ་འགྱུར།། 
གལ་ཏེ་ཟླ་བ་གཟས་བཏང་ལ།། 
དེ་ཚེ་གྲུབ་པར་མ་གྱུར་ནའང་།། 
མཇུག་མ་ལན་ཅིག་བསྐོར་བ་ཡིས།། 
དཔུང་རྣམས་གནོན་པའི་དངོས་གྲུབ་དང་།། 
གང་ཡང་རུང་བ་གཅིག་ཀྱང་གནོན།། 
མྱོས་པས་དྲེགས་པའི་གླང་པོ་དང་།། 
སྟག་དང་སེང་གེ་ཝ་རྣམས་དང་།། 
རྟ་དང་ཤིང་རྟ་བྱ་རྣམས་དང་།། 
གྲུ་དང་གྲུ་ཆེན་བཞོན་པ་རྣམས།། 
བསྐོར་ན་ཐམས་ཅད་གནོན་པར་བྱེད།། 
མནན་པ་དག་ལས་ཐར་བར་ཡང་།། 
མཇུག་མ་འདིས་ནི་གདོན་མི་ཟ།། 
དེ་ནས་གཞན་ཡང་རོ་ལངས་ཀྱིས།། 
རྨུགས་པར་བྱ་བ་གསང་བར་བཤད།། 
དེ་ནས་ཚིལ་ཆེན་བླངས་ནས་ནི།། 
དེ་ཡང་ཐོད་པའི་ནང་དུ་གཞག།
ཨེ་ཤྭ་མ་ར་དམར་པོ་ཡི།། 
ཤིང་བལ་འཇམ་པོའི་སྙིང་པོ་བྱ།། 
གདོལ་པའི་མེ་ཡིས་འབར་བྱས་ན།། 
ཉི་མ་ཟླ་བ་གཟས་ཟིན་ཚེ།། 
ཐོད་པའི་དུད་པ་བླངས་ནས་ནི།། 
ཟླ་བའམ་ཡང་ན་ཉི་མ་དག།
བཏང་བའི་བར་དུ་བཟླས་པར་བྱ།། 
ཡང་ན་ཨརྒའི་ཤིང་བལ་ལས།། 
དེ་ཡི་འོག་ཏུ་ལྕགས་ཐུར་གྱིས།། 
མིག་གཉིས་དག་ནི་བསྐུ་བར་བྱ།། 
དེ་ལྟར་མིག་གཉིས་བསྐུས་པ་ཡིས།། 
གང་དག་བལྟས་པ་དེ་དག་ནི།། 
རྨུགས་པར་འགྱུར་བར་གདོན་མི་ཟ།། 
དེ་ནས་གདོང་བཀྲུས་བལྟས་ན་ནི།། 
སླར་ཡང་དེ་ལས་ཐར་བར་འགྱུར།། 
དེ་ནས་གཞན་ཡང་རྨོངས་པ་ནི།། 
རྨོངས་པར་བྱེད་པ་མཆོག་བཤད་དོ།། 
ཨརྒ་གཅིག་གི་རྩ་བ་དང་།། 
ག་ན་ཀ་ཡི་རྩ་བ་དང་།། 
ཨ་ཤྭ་མ་ར་རུ་རྟ་དང་།། 
མོ་ཧ་ནི་ཡི་རྩ་བ་དང་།། 
མ་ཧཱ་ན་ལའི་རྩ་བ་དང་།། 
ཤ་ར་བུ་ཀར་ལྡན་བྱས་ཤིང་།། 
ཡི་དགས་མེ་ཏོག་རྙིང་པར་ལྡན།། 
མདུན་སོ་དག་དང་ལྡན་བྱས་ཏེ།། 
སྐྱེས་པ་དག་གམ་བུད་མེད།། 
གསང་བའི་པགས་པ་དང་ལྡན་པ།། 
བུ་མོ་འདོད་པ་མ་སྤྱད་པས།། 
མར་གྱི་བརྒྱད་ལ་ལེགས་པར་བཏབ།། 
ཕྱིས་ནི་བུད་མེད་ཁྲག་དག་དང་།། 
བོང་བུའི་ཁུ་བས་སྦྲུ་བར་བྱ།། 
དུར་ཁྲོད་ཐལ་བ་དང་སྦྱར་ཏེ།། 
དེ་ནས་མར་གྱི་ཚེས་བརྒྱད་ལ།། 
ཐོག་མར་ཡི་དགས་མང་བྲིས་ནས།། 
རིག་པ་འཛིན་པས་མཚན་མོ་བཟླས།། 
སྟོང་རྩ་བརྒྱད་ནི་ལེགས་བཟླས་ནས།། 
དེ་ནས་རྫས་ནི་གྲུབ་པར་འགྱུར།། 
རྨོངས་པར་བྱེད་པའི་ཕྱེ་མ་འདི།། 
སེམས་ཅན་ཀུན་ལ་སྦྱར་ན་ནི།། 
དེ་ནས་རྨོངས་པ་བྱེད་པར་འགྱུར།། 
འདི་ལ་ཐེ་ཚོམ་མི་བྱའོ།། 
འཐབ་མོ་དང་ནི་རྩོད་པ་དང་།། 
རྒྱལ་པོ་གཡུལ་ངོ་ཆེན་པོ་ལ།། 
བདག་གི་ཕྱོགས་ནི་བསྲུང་བའི་ཕྱིར།། 
སྦྱོར་བ་ཤེས་པས་འདི་བསྐུལ་བའི།། 
བ་དན་དག་ཀྱང་བསྒྲེང་ན་ནི།། 
དགྲ་རྣམས་ཀུན་ཏུ་རྨོངས་པར་འགྱུར།། 
ཕྱེ་མ་འདི་ཡིས་རེག་ན་ནི།། 
དེ་མ་ཐག་ཏུ་མི་རྣམས་རྨོངས།། 
ཚུར་ཞུགས་ན་ནི་ཐར་བར་འགྱུར།། 
ངེས་པར་གཞན་དུ་མ་ཡིན་ནོ།། 
དེ་ནས་གཞན་ཡང་དབབ་པ་ཡི།། 
ཆོ་གའི་མཆོག་ནི་བཤད་པར་བྱ།། 
ཅི་ནས་འབྱུང་པོ་ཐམས་ཅད་ནི།། 
མོད་ལ་འབབ་པར་འགྱུར་བའོ།། 
སྟག་གི་པགས་པ་དང་ལྡན་པར།། 
སྦྲུལ་གྱི་ཤུན་པ་བཏགས་ན་ནི།། 
དུག་དང་ཡུང་བའི་རྩ་བ་དང་།། 
མོ་ཧ་ན་དང་མ་ལ་ཏི།། 
ར་ཡི་གཅིན་ལས་བཏགས་ནས་ནི།། 
དེ་ནས་དེ་དག་རིལ་བུར་བྱ།། 
ཙ་ན་ཀ་ཡི་འབྲུ་ཚད་ལ།། 
བདུན་ནམ་བརྒྱད་དམ་དགུ་འམ་ཡང་།། 
གཞན་ཡང་རི་བོང་ཁྲག་དག་དང་།། 
གུར་གུམ་ལས་སུ་བཏགས་ནས་སུ།། 
བདུན་ནམ་བརྒྱད་དམ་དགུ་དག་ཏུ།། 
རིལ་བུ་སྔ་མ་བཞིན་དུ་བྱ།། 
དེ་ནས་སྔ་མའི་རིལ་བུ་ལ།། 
སྔགས་པས་ཐོད་པའི་སྣོད་དུ་གཞག།
མར་གྱི་ཚེས་བརྒྱད་མཚན་མོ་ནི།། 
བརྒྱ་རྩ་བརྒྱད་དུ་བཟླས་པར་བྱ།། 
གུར་གུམ་ཅན་ནི་ཨ་རི་སྟའི།། 
སྣོད་ནི་གཙང་མར་གཞག་པར་བྱ།། 
དེ་བཞིན་སྟོང་རྩ་བརྒྱད་བཟླས་ཏེ།། 
རྩེ་མོ་རབ་ཏུ་སྦྱར་བར་བྱ།། 
སྔར་ནི་ལེགས་པར་སྦྱར་བྱས་པའི།། 
རིལ་བུ་ཐ་མལ་བདུག་པ་ལ།། 
བཏབ་ན་མྱུར་དུ་འབབ་པ་ནི།། 
རིང་པོར་མི་ཐོགས་གཞན་དུ་མིན།། 
བསམས་ནས་མྱུར་དུ་བཏང་བ་ནི།། 
དེ་ནས་གུར་གུམ་རིལ་བུས་བྱ།། 
དེ་ནས་གཞན་ཡང་གྲུབ་པ་འདི།། 
དབང་དུ་བྱེད་པ་གང་གིས་མཆོག།
རིག་པ་འཛིན་པའི་ཡིད་ལས་འབྱུང་།། 
ལས་ཀྱིས་ངེས་འགྱུར་བཤད་པར་བྱ།། 
ར་ཀྟ་ཞེས་ནི་འདིར་གྲགས་པ།། 
རྩ་བར་རཀྟ་མཱུ་ལི་ཀ།
དེར་བླངས་ཤ་ར་པུ་ཀ་དང་།། 
མི་ལས་བྱུང་བའི་མདུན་སོ་དང་།། 
ཚུབ་མས་གཙུབས་པའི་ཤིང་ལོ་ནི།། 
ལྡིང་ཞིང་ལྷག་དང་བཅས་པ་དག།
གཞོན་ནུ་མས་ནི་མཚན་མོ་བཏག།
ཕྱེ་མ་མཆོག་དེ་ལན་བདུན་དུ།། 
བདག་གི་ཁུ་བས་སྦྲུ་བར་བྱ།། 
དེ་ནས་བདག་གིས་སྦྱར་བ་དེ།། 
པདྨོ་སྙིང་པོ་ལ་བཞག་ལ།། 
གཙང་མས་མར་གྱི་ཚེས་བརྒྱད་ལ།། 
བློ་ལྡན་ལག་པས་བཟུང་ནས་ནི།། 
སྔགས་ཀྱིས་སྟོང་དུ་གདབ་པར་བྱ།། 
ཕྱེ་མའི་རྒྱལ་པོ་དབང་བྱེད་པ།། 
དེ་ནས་དངོས་གྲུབ་ཐོབ་པར་འགྱུར།། 
བཟའ་བའམ་བཏུང་བ་དག་ལ་སྦྱིན།། 
ཡང་ན་ཕྱེ་མ་གདབ་པར་བྱ།། 
ཡང་ན་རླུང་གི་ཕྱོགས་སུ་བཏང་།། 
ཡང་ན་གོས་ལ་ལན་ཅིག་གདབ།། 
ཡང་ན་བྱུག་པའམ་སོ་ཡི་རྩི།། 
གང་ཡང་རུང་བར་སྦྱར་ན་ནི།། 
དེ་ལ་འདི་ནི་ལན་ཅིག་གིས།། 
མྱོས་ཤིང་དྲེགས་པའི་དགྲ་དག་ནི།། 
རྒྱང་ནས་ཀྱང་ནི་དབང་དུ་འགྱུར།། 
བྲན་བཞིན་དུ་ནི་ལེགས་པར་བྱེད།། 
ཕྱེ་མ་འདི་ཡིས་རིག་པ་ནི།། 
ཤི་ནའང་རྗེས་སུ་འབྲང་བར་འགྱུར།། 
གལ་ཏེ་རྒྱང་ནི་རིང་པོ་ནས།། 
ཕྱེ་མས་རེག་པར་མི་འགྱུར་ན།། 
དེ་ཡི་གཟུགས་བརྙན་བྱས་ནས་ནི།། 
ཕྱེ་མ་འདི་ཡིས་གདབ་པར་བྱ།། 
ཞག་བདུན་གྱིས་ནི་རིག་འཛིན་གྱི།། 
མིང་ནི་དེ་ཡི་ཐོས་ནས་ཀྱང་།། 
བདག་དང་རང་ནི་ནོར་བཅས་པ།། 
གདོན་མི་ཟ་བར་དབང་དུ་འགྱུར།། 
དེ་ནས་སྦྱོར་བ་འབའ་ཞིག་གིས།། 
འཁོན་པའི་ལས་དག་བཤད་པར་བྱ།། 
རྨ་བྱའི་མདོངས་ནི་བཟང་པོ་དང་།། 
དེ་བཞིན་སྦྲུལ་གྱི་ཤུན་པ་དང་།། 
རྟ་དང་མ་ཧེའི་སྤུ་དག་དང་།། 
ཀ་ན་ཀ་ཡི་ས་བོན་དང་།། 
ཨ་ཤྭ་མ་ར་འི་མེ་ཏོག་དང་།། 
དེ་བཞིན་གླང་པོའི་པི་པི་ལིང་།། 
འདི་རྣམས་ཐམས་ཅད་མཉམ་བྱས་ཏེ།། 
བྱི་བ་བྱི་ལའི་ཁྲག་ལས་བཏབ།། 
བདག་གིས་རིལ་བུ་མཉམ་པར་བྱ།། 
བྱས་ནས་ཆོ་ག་ཤེས་པ་ཡིས།། 
མཚན་མོ་སྟོང་རྩ་བརྒྱད་དུ་བཟླས།། 
བྱི་བ་དང་ནི་བྱི་ལ་ཡི།། 
སྤུ་ཡི་བདུག་པས་བདུག་པར་བྱ།། 
དེ་ནས་སྦྱོར་བ་ཤེས་པ་ཡིས།། 
དེ་ལས་རིལ་བུ་གཅིག་བླངས་ནས།། 
གང་དག་དབྱེ་བར་བྱ་བ་ནི།། 
དེ་དག་གཅིག་གིས་སྤྱི་བོ་ལ།། 
རིལ་བུའམ་ཡང་ན་ཕྱེ་མ་དག།
དབྱེ་བར་བྱ་བའི་ཕྱིར་གདབ་བོ།། 
དབྱེ་བར་བྱེད་པའི་མཆོག་འདི་ནི།། 
ཁྲོ་བོ་ཉིད་ཀྱིས་གསུངས་པའོ།། 
དེ་ནས་འདི་ནི་གསད་བྱ་བ།། 
སྦྱོར་བའི་ཚུལ་བཞིན་ལེགས་སྦྱོར་ན།། 
དོགས་པ་མེད་པར་འགྲུབ་འགྱུར་བ།། 
གསོད་བྱེད་མཆོག་ནི་བཤད་པར་བྱ།། 
མི་དབང་རྣམ་པ་དུ་མ་ཡིས།། 
དཀོན་མཆོག་གསུམ་ལ་གནོད་བྱེད་པ།། 
དེ་ལ་སྦྱོར་བ་འདི་སྦྱར་གྱི།། 
ངན་སོང་གཞན་ལ་མ་ཡིན་ནོ།། 
འདི་ནི་བྱང་ཆུབ་སེམས་ལྡན་ལ།། 
གྲུབ་པར་འགྱུར་གྱི་གཞན་དུ་མིན།། 
དེ་བཞིན་གཤེགས་པའི་དམ་ཚིག་འདི།། 
དངོས་གྲུབ་ཐམས་ཅད་སྟེར་བས་ན།། 
ཆོ་ག་བཞིན་དུ་ལེགས་པར་བསྲུང་།། 
གཞན་དུ་བྱས་ན་འགྲུབ་མི་འགྱུར།། 
དེ་བཞིན་གཤེགས་པའི་དངོས་གྲུབ་ཀུན།། 
འདོད་ན་སྲོག་ཆགས་ཕན་འདོད་པས།། 
འོག་དང་འཕུར་བའི་དངོས་གྲུབ་ཀྱང་།། 
བཤོལ་བ་མེད་པར་བསྒྲུབ་པར་བྱ།། 
ཁྲོ་དང་གཏུམ་པའི་སྤྱོད་པ་ཅན།། 
འདོད་ཕྱིར་གསོད་པར་འདོད་དེ་ལ།། 
དེ་བཞིན་གཤེགས་པའི་དངོས་གྲུབ་དག།
རྨི་ལམ་དུ་ཡང་ག་ལ་འབྱུང་།། 
སྙིང་བརྩེ་བཟོད་དང་དེ་བཞིན་བྱམས།། 
རང་བཞིན་གྱིས་ནི་སྙིང་རྗེ་ཅན།། 
ཇི་སྐད་བསྟན་པའི་སྔགས་པ་ནི།། 
བྱང་ཆུབ་སེམས་ཉིད་སེམས་བྱེད་ལ།། 
དེ་བཞིན་གཤེགས་པའི་དངོས་གྲུབ་ཀུན།། 
གདོན་མི་ཟ་བར་དེ་ལ་འགྲུབ།། 
གདུག་པ་རྣམས་ནི་འདུལ་བའི་ཕྱིར།། 
སྦྱོར་བ་འདི་ནི་ཀུན་ཏུ་གསུངས།། 
དཀོན་མཆོག་གསུམ་ལ་ཆེར་གནོད་ལ།། 
བྱ་བར་བཤད་ཀྱིས་གཞན་དུ་མིན།། 
སེམས་གདུག་བསྒྲུབ་པར་བྱ་བ་ཡིས།། 
རྐང་པའི་རྗེས་ཀྱིས་བླངས་ལ།། 
དེ་ནས་གཙང་མའི་མ་ཧེ་ཡི།། 
གཅིན་གྱིས་དེ་ནི་སྦྲུས་ནས་ཀྱང་།། 
དེ་ཡིས་གཟུགས་བརྙན་བྱས་ནས་ནི།། 
དུར་ཁྲོད་ཐལ་བས་བསྐུ་བར་བྱ།། 
སོལ་བ་ཚེར་མ་རྣོན་པོ་དང་།། 
དེ་བཞིན་རུས་པ་ཕུབ་མ་དག།
དེ་ཡི་སྙིང་གར་གདབ་པར་བྱ།། 
དེ་བཞིན་གཞན་ཡང་ལྟོ་བ་དང་།། 
རྣ་བ་སྣ་དང་མིག་དང་ཁ།། 
རབ་ཏུ་བཀང་ནས་གཡང་སར་བཞག།
རྐང་པ་གཡོན་པས་མནན་པར་བྱ།། 
དེ་ནས་རོ་ལངས་ཞི་བའི་སྔགས།། 
ཕྱིན་ཅི་ལོག་ཏུ་བཟློག་སྟེ་བཟླས།། 
བསྒྲུབ་པར་བྱ་བའི་མིང་སྨོས་ནས།། 
སྒྲུབ་པ་སྟོང་རྩ་བརྒྱད་བཟླས་ལ།། 
བཟློག་པའི་རིམ་པ་འདི་ཉིད་ཀྱིས།། 
ཕཊ་གཉིས་དག་གི་བར་དུ་གཞུག།
ལས་འདི་བྱས་པས་ངེས་པར་ནི།། 
བསྒྲུབ་པར་བྱ་བ་སྦོས་གྱུར་ནས།། 
ངེས་པར་འཆི་བདག་དབང་དུ་འགྱུར།། 
བློ་དང་ལྡན་པས་བསྒྲུབ་བྱ་ཡི།། 
དྲེགས་པ་དེ་ལྟར་བསལ་བྱས་ན།། 
ན་བ་ཀུན་གྱིས་བཏབ་པ་དེ།། 
དེ་ནས་སླར་ཡང་ཐར་བར་བྱ།། 
གཞན་དུ་བྱས་ན་མོད་ལ་ནི།། 
ངེས་པར་འཆི་བདག་མདུན་དུ་འགྲོ།། 
དཀོན་མཆོག་གསུམ་ནི་བསྲུང་བའི་ཕྱིར།། 
གནོད་པར་བྱེད་པ་ཐམས་ཅད་ལ།། 
ནད་ལ་སོགས་པ་སྦྱར་ན་ཡང་།། 
འཆི་བར་འགྱུར་བ་འདི་བཤད་དོ།། 
དམ་ཚིག་ཤེས་ལ་མི་བྱ་སྟེ།། 
གལ་ཏེ་བྱས་ན་བདག་ཉིད་འཆི།། 
བསྐྲད་པར་བྱ་བའི་ཆོ་ག་ཡང་།། 
འཇམ་དབྱངས་རབ་ཏུ་དཔའ་བོ་ཡི།། 
ཁྲོ་བོ་ཉིད་ཀྱིས་ཇི་སྐད་དུ།། 
གསུངས་པ་ད་ནི་བཤད་པར་བྱ།། 
སེང་ལྡེང་ལས་བྱས་ཕུར་བུ་ནི།། 
སོར་བརྒྱད་ཙམ་དུ་བྱས་པ་ལ།། 
ཡུངས་མར་ཚ་བས་བྱུགས་ནས་ནི།། 
དུར་ཁྲོད་ཐལ་བས་གདབ་པར་བྱ།། 
དེ་ནས་ཁྭ་ནི་རང་ཤི་བའི།། 
དེ་ཡི་པགས་པས་དཀྲི་བར་བྱ།། 
སྒྲུབ་པས་ནུབ་མོ་ཕུར་བུ་དེ།། 
སྐུད་པ་དམར་པོས་བཅིངས་ནས་ནི།། 
དེ་ནས་རོ་ལངས་ཕྱག་རྒྱ་ནི།། 
སྐྲོད་ཅིག་པ་ཡི་ཚིག་ལྡན་པས།། 
བསྒྲུབ་པར་བྱ་བས་མིང་སྨོས་ཏེ།། 
མཁས་པས་སྟོང་རྩ་བརྒྱད་བཟླས་པ།། 
དེ་ནས་བསྐྲད་པར་འདོད་པ་ཡིས།། 
བསྒྲུབ་པར་བྱ་བའི་སྒོ་ཀར་ནི།། 
ཕུར་བུ་དེ་ནི་གདབ་པར་བྱ།། 
འདི་ནི་སྐྲོད་པའི་མཆོག་ཏུ་གསུང་།། 
འོན་ཀྱང་བརྒྱ་བྱིན་སྟོབས་ལྡན་པའི།། 
བསྒྲུབ་པར་བྱ་བའང་བསྐྲད་པར་འགྱུར།། 
དེ་ནས་གཞན་ཡང་གཅིག་ལ་གཅིག།
འཐབ་དང་རྩོད་པ་བཤད་པར་བྱ།། 
དཀོན་མཆོག་གསུམ་ལ་གནོད་བྱེད་པར།། 
རིག་ནས་ཅི་ལྟར་འདོད་པ་ནི།། 
དེ་དག་རང་གི་ཕྱོགས་འཁྲུགས་པར།། 
སྔགས་པས་ཇི་སྐད་གསུངས་བཞིན་བྱ།། 
བ་ར་ཧེ་དང་རི་ཙི་ར།། 
པ་ཏྲ་དང་ནི་ཀེ་ཤི་ནི།། 
དེ་བཞིན་ཐ་མ་སུ་ཀ་རི།། 
རྫོགས་པའི་བྱང་ཆུབ་བཞུགས་བཞུགས་པ།། 
མཐུ་ཆེན་སྨན་ནི་འདི་རྣམས་ལས།། 
གང་ཡང་རུང་བ་གཅིག་བླངས་ཏེ།། 
ལོ་མ་རླུང་གིས་བཏབ་པར་སྦྱར།། 
དེ་བཞིན་བ་ལ་ཀ་ཏ་དང་།། 
གོ་སྙོད་ནག་པོ་ལྡོང་རོས་དག།
འདི་དག་བཏགས་ཏེ་ཕྱེ་མར་བྱ།། 
མི་ཡི་ཚིལ་གྱིས་སྦྲུས་ནས་སུ།། 
རོ་ལངས་སྟོང་རྩ་བརྒྱད་དུ་བཟླས།། 
ནམ་ལངས་པ་རུ་གྱུར་པ་དང་།། 
གདུག་པ་འཁྲུག་པར་བྱེད་ཅེས་བྱ།། 
གང་གིས་བསྣམས་ཏེ་དེ་དག་ནི།། 
རང་གི་ཕྱོགས་རྣམས་ཕན་ཚུན་འཁྲུག།
གཅིག་ལ་གཅིག་ཀྱང་འཐབ་པར་འགྱུར།། 
ཡུལ་འཁོར་དང་ནི་གྲོང་ཁྱེར་དང་།། 
དཔུང་ལ་གནོད་པ་བྱ་བའི་ཕྱིར།། 
ཕན་ཚུན་གསོད་པར་བྱ་བ་ལ།། 
གདུག་པ་འདི་ནི་སྦྱར་བར་བྱ།། 
ཕན་ཚུན་འཐབ་ཅིང་གསོད་པ་དག།
ཅི་རིགས་བསྟན་པ་འདི་ཡིན་ནོ།། 
དེ་ནས་གཞན་ཡང་མིག་འཕྲུལ་གྱི།། 
ཆོ་ག་ཚུལ་བཞིན་བཤད་པར་བྱ།། 
དུར་ཁྲོད་དག་གི་ཐལ་བ་ཡིས།། 
མིག་འཕྲུལ་དངོས་པོ་འགྲུབ་པར་འགྱུར།། 
མི་ཐོད་བཟང་པོར་ཐལ་བ་དང་།། 
རི་བོང་དག་གི་ཁྲག་བླུགས་ཏེ།། 
ཡི་དགས་ཕལ་ཆེན་དཀྱིལ་འཁོར་གྱི།། 
ཇི་སྐད་གསུངས་པ་བྲིས་པ་བཞག།
དེ་ཡི་ནང་དུ་རོ་ལངས་ལ།། 
མཆོད་པ་ཆེན་པོ་བྱས་ནས་ནི།། 
དེར་ཡང་ལྷོ་ཕྱོགས་སྒོ་དག་ཏུ།། 
ཞུགས་ཐབ་ཏུ་ནི་མེ་བུས་ཏེ།། 
དེ་ནས་ཐལ་བ་དེ་ལ་ནི།། 
མར་གྱིས་བདུགས་ཏེ་སྦྱིན་སྲེག་བྱ།། 
དེ་ནས་ཐལ་བ་དེ་ལ་ཡང་།། 
སྟོང་རྩ་བརྒྱད་དུ་བཟླས་བྱས་ཏེ།། 
སྟོང་རྩ་བརྒྱད་པོ་དེ་ཉིད་ཀྱིས།། 
ནམ་ལངས་པར་ནི་ངེས་པར་ཡང་།། 
མཁས་པས་མིག་འཕྲུལ་རྩེད་མོ་རྣམས།། 
ཐལ་བ་དེས་ནི་བྱེད་པར་འགྱུར།། 
མེ་ཏོག་དཀར་ལ་ཐལ་བ་དེས།། 
ལན་རེ་དག་ཏུ་བསྐུས་ནས་ནི།། 
ནམ་མཁར་གཏོར་ན་ངེས་པར་ཡང་།། 
རྫོགས་པའི་སངས་རྒྱས་སྟོན་པར་འགྱུར།། 
ཐལ་བ་དེ་ཡིས་སྔ་མ་བཞིན།། 
མེ་ཏོག་སེར་པོ་ལ་བསྐུས་ཏེ།། 
དེ་བཞིན་ནམ་མཁའ་ལ་གཏོར་ན།། 
འདོད་ཆགས་བྲལ་བ་སྟོང་དག་དང་།། 
ཉིད་ཀྱི་གནས་བཅས་སངས་རྒྱས་ཀུན།། 
སྟོན་པར་བྱེད་དེ་གཞན་དུ་མིན།། 
མེ་ཏོག་དཀར་པོས་འཇིག་རྟེན་པའི།། 
ལྷ་རྣམས་ཀྱང་ནི་སྔ་མ་བཞིན།། 
གང་དང་གང་གི་འདོད་པ་དག།
ཡིད་ལ་བསམ་པས་སྟོན་པར་བྱེད།། 
མེ་ཏོག་སྔོན་པོས་དེ་བཞིན་དུ།། 
གནོད་སྦྱིན་སྲིན་པོ་སྔ་མ་བཞིན།། 
ཡི་དགས་མཁའ་འགྲོ་གྲུལ་བུམ་དང་།། 
ཡང་ན་གང་དང་གང་འདོད་པའོ།། 
ཆུ་ལས་ལན་བདུན་བཟླས་པ་ནི།། 
གྱེན་དུ་གཏོར་ནས་ངེས་པར་ཡང་།། 
མིག་འཕྲུལ་སླར་ཡང་བསྡུ་བར་བྱ།། 
ཡང་ན་ཁུ་ཚུར་བཅངས་པས་སོ།། 
ཁྭ་ཡི་སྒྲོ་བདུན་མི་རུས་ཀྱི།། 
ཡུ་བ་དག་ལ་བཅིངས་ནས་སུ།། 
དེ་ལ་ཐལ་བ་དེ་བསྐུས་ཏེ།། 
མིག་འཕྲུལ་བསམ་ལ་ཅི་འདོད་པར།། 
ཚོགས་ཀྱི་ནང་དུ་བསྐོར་ནས་ནི།། 
མཚོ་དང་རྒྱ་མཚོ་རྒལ་བ་དང་།། 
དེ་བཞིན་ཁང་པ་ལི་བ་དང་།། 
གཡུལ་དང་འཁྲུག་ཅིང་འཆི་བ་དང་།། 
ལྟད་མོ་ཆེན་པོ་མཆོག་རྣམས་ནི།། 
རབ་ཏུ་སྦྱར་བ་སྟོན་པར་འགྱུར།། 
ཁུ་ཚུར་བཅངས་པས་དེ་བཞིན་སྡུད།། 
ས་ཡི་འོག་ཀྱང་སྟོན་པ་དང་།། 
འགྲོ་བ་མང་པོ་འདུས་པ་དང་།། 
གྱེན་དུ་འགྲོ་དང་དེ་བཞིན་འཁྲུག།
རང་གི་དཔུང་དང་རྒྱ་མཚོའང་འཁྲུག།
མཇུག་མ་དེ་དང་ཐལ་བ་ཡིས།། 
གཞན་ཡང་གང་དང་གང་འདོད་པ།། 
དེ་དག་ངེས་པར་བྱེད་པར་འགྱུར།། 
ཁུ་ཚུར་བཅངས་པས་དེ་བཞིན་སྡུད།། 
དེ་ལྟར་མིག་འཕྲུལ་མདོར་བསྡུས་པ།། 
ཇི་སྐད་བཤད་པ་དེ་བཞིན་བྱ།། 
རོ་ལངས་དེ་ཡི་ངོ་བོ་ཉིད།། 
ཞི་བའི་ཕྱིར་ནི་ཚུལ་བཞིན་བཟླས།། 
བདག་གམ་འོན་ཏེ་གཞན་ཡང་རུང་།། 
བསྒྲུབ་བྱ་ཞི་བའི་ཚིག་སྨོས་ཏེ།། 
སྟོང་རྩ་བརྒྱད་དུ་བཟླས་བྱས་ནས།། 
མེ་ཏོག་དཀར་པོ་བཟང་པོ་ནི།། 
བསུང་ཞིམ་ཡིད་དུ་འོང་བ་དག།
ཙནྡན་དཀར་པོའི་ཆུས་བཏབ་ནས།། 
རྒྱ་མཚོར་འགྲོ་བའི་ཆུ་ནང་དུ།། 
ཞུགས་ནས་རེ་རེ་ལ་བཟླས་ཤིང་།། 
བརྒྱ་རྩ་བརྒྱད་ནི་དོར་བར་བྱ།། 
འོན་ཀྱང་བདག་གམ་གཞན་ཡང་རུང་།། 
མཚུངས་པ་མེད་པ་ཞི་བར་འགྱུར།། 
རྒྱལ་པོའི་ཡུལ་ལམ་ལྗོངས་དག་གམ།། 
གྲོང་ངམ་ཡང་ན་གྲོང་ཁྱེར་དག།
ཞི་བའི་ལས་དེ་བྱས་པ་ཡིས།། 
ཞི་བར་འགྱུར་བ་གདོན་མི་ཟ།། 
དེ་ནས་རྒྱས་པའི་ལས་རྣམས་ཀྱང་།། 
ཚུལ་བཞིན་དུ་ནི་བཤད་པར་བྱ།། 
མཆོད་རྟེན་ལ་མཆོད་སྣ་ཚོགས་པ།། 
བྱས་ནས་དེ་ཡི་མདུན་འདུག་སྟེ།། 
རོ་ལངས་ཕྱག་རྒྱ་ཆེན་པོ་ནི།། 
རྫོགས་སངས་རྒྱས་ཀྱིས་མཆོད་པ་བཟླས།། 
གལ་ཏེ་མཆོད་རྟེན་རིང་བསྲེལ་ཅན།། 
ཡིན་ན་དེ་མ་ཐག་ཏུ་འགྱུར།། 
བསྒྲུབ་བྱའི་མིང་སྨོས་བཟླས་ན་ནི།། 
སྐྱེས་པ་བུད་མེད་རྒྱས་པར་འགྱུར།། 
དམ་ཆོས་མཆོད་རྟེན་མདུན་དུ་ནི།། 
ཆོ་ག་བཞིན་དུ་ཁྲི་བཟླས་ན།། 
ཅི་སྲིད་རྒྱས་པར་འགྱུར་གྱི་བར།། 
དེ་སྲིད་རྒྱས་ཕྱིར་རིམ་གྱིས་བཟླས།། 
དེ་བཞིན་གཤེགས་པའི་མཆོད་པ་དག།
མཁས་པས་མཆོད་རྟེན་ཀུན་ལ་བྱ།། 
རིང་བསྲེལ་ཅན་ལ་ཆོ་ག་བཞིན།། 
ཁྱད་པར་དུ་ནི་བཤད་པར་བྱ།། 
ཐོག་མར་མཆོད་རྟེན་དྲུང་དུ་ནི།། 
མཁས་པ་དག་གིས་དཀྱིལ་འཁོར་བྱ།། 
དེ་ནས་དེར་ནི་མེ་ཏོག་དག།
ཤིན་ཏུ་ཡིད་འོང་དགྲམ་པར་བྱ།། 
མེ་མར་རབ་ཏུ་འབར་བ་བརྒྱད།། 
མཁས་པས་དེ་ལ་དབུལ་བར་བྱ།། 
ཤིན་ཏུ་ཡིད་འོང་ཆུ་དང་བཅས།། 
སྣ་ཚོགས་པ་ཡི་བཤོས་ཕུལ་ནས།། 
གུ་གུལ་བདུག་པ་ཕུལ་ནས་ནི།། 
བྱང་ཆུབ་སེམས་དང་ལྡན་པ་ཡིས།། 
དེ་བཞིན་གཤེགས་པ་ཐམས་ཅད་ལ།། 
ཞེ་སར་བཅས་པས་ཕྱག་བྱས་ནས།། 
མཆོད་རྟེན་ལ་ནི་མངོན་ཕྱོགས་ཏེ།། 
ཞི་དང་རྒྱས་ཕྱིར་བཟླས་པར་བྱ།། 
དམ་པའི་ཆོས་ཀྱང་བཀླག་པ་དང་།། 
དུས་དུས་སུ་ཡང་མཆོད་རྟེན་བྱ།། 
དེ་ལྟར་ཉིན་མཚན་ཕྱེད་བྱས་ན།། 
ཞི་བ་དག་དང་རྒྱས་པར་འགྱུར།། 
རྒྱས་པའི་ལས་ནི་བཤད་ཟིན་ཏོ།། 
གཞན་ཡང་སྒྲུབ་པ་པོ་ལ་ནི།། 
འཇིག་རྟེན་ཐམས་ཅད་ངེས་པར་ཡང་།། 
དགའ་བར་འགྱུར་བ་བཤད་པར་བྱ།། 
ཇི་ལྟར་མ་ལ་བུ་སྡུག་པ།། 
དེ་འདིར་དེ་བཞིན་གཞན་དུ་མིན།། 
མཁས་པ་ཡིས་ནི་གིའུ་ཝང་དག།
ངེས་པར་བདག་གི་ཁྲག་དང་སྦྱར།། 
ལན་གྲངས་མང་དུ་སྦྱར་ནས་ཀྱང་།། 
མཁས་པས་དེ་ནི་ཐོད་པར་གཞག།
དེ་ནས་ཟླ་བ་གཟས་ཟིན་ཚེ།། 
ཟླ་བ་ལ་ནི་མིག་བལྟས་ཤིང་།། 
བཏང་གི་བར་དུ་ལེགས་པར་བཟླས།། 
ནང་པར་བདག་གིས་དཔྲལ་བ་ལ།། 
ཐིག་ལེ་གཅིག་ནི་བྱས་ནས་ཀྱང་།། 
དེ་ནས་རྒྱལ་པོའི་འཁོར་དུ་འགྲོ།། 
འགྲོ་བ་དབང་བྱེད་སྦྱོར་བ་འདི།། 
མདོར་བསྡུས་ནས་ནི་བཤད་པ་སྟེ།། 
རྒྱུ་དང་མི་རྒྱུ་འཇིག་རྟེན་དག།
མཐོང་བ་ཡིས་ནི་དགའ་བར་འགྱུར།། 
འདི་ནི་འཇིག་རྟེན་པ་རྣམས་ཀུན།། 
དགའ་བར་བྱེད་པ་བསྟན་པ་ཡིན།། 
དེ་ནས་དགུག་པའི་ཆོ་ག་ཡང་།། 
འཇམ་དབྱངས་མགོན་པོ་གཅིག་པུ་ཡིས།། 
ཁྲོ་བོའི་ཞལ་ནས་གསུངས་པ་དག།
མདོར་བསྡུས་ནས་ནི་བཤད་པར་བྱ།། 
བུད་མེད་བུ་མོ་ཤི་སྐྲ་ལས།། 
མར་གྱི་བརྒྱད་ལ་ནན་ཏན་དུ།། 
ཞགས་པ་ལེགས་པར་བཀལ་བྱས་ཏེ།། 
དེ་ནས་ཐོད་པའི་ནང་དུ་གཞུག།
དེ་ནས་ཟླ་བ་གཟས་ཟིན་པར།། 
འགྱུར་བའི་བར་དུ་ཉིན་རེ་བཟླས།། 
ཟླ་བ་གཟས་ཟིན་གྱུར་པ་དང་།། 
ཆུ་འགྲམ་གཙང་མ་དག་ཏུ་ཡང་།། 
དེར་ནི་ཡི་དགས་ཕལ་ཆེན་གྱི།། 
དཀྱིལ་འཁོར་དེས་བྲིས་མཆོད་པ་བྱ།། 
ཁྲོ་བོའི་གཙོ་བོས་གསུངས་པ་ཡིས།། 
རོ་ལངས་ཁྲོ་བོ་ལྡན་པ་ལ།། 
གཏོར་མ་རྒྱ་ཆེན་བྱས་ནས་ནི།། 
དེ་ནས་ཕྱི་རོལ་འབྱུང་པོ་ལའོ།། 
དེ་ནས་དེ་ལ་ལག་གིས་མནན།། 
མི་ཐོད་ནང་དུ་འདུག་པ་ཡི།། 
ཞགས་པ་ཅི་སྲིད་གཡོ་བའི་བར།། 
ཟླ་བ་ལ་བལྟས་བཟླས་བརྗོད་བྱ།། 
དེ་ནས་གྱེན་དུ་འཕར་ན་ནི།། 
བསྒྲུབ་པ་ལ་ནི་འགྲུབ་ཅེས་བྱ།། 
དེ་ཚེ་ཞགས་པ་བླངས་ནས་ནི།། 
འཇིག་རྟེན་ལྷ་རྣམས་སྐད་ཅིག་གིས།། 
བསམས་པས་དེ་ཡི་དྲངས་ནས་ནི།། 
དེ་ནས་རིག་པ་འཛིན་པ་ཡིས།། 
ཡིད་ཀྱིས་བསམས་སམ་ཚིག་གིས་ཀྱང་།། 
གང་དང་གང་འདོད་ལེགས་པར་བྱེད།། 
བརྒྱ་བྱིན་ལ་སོགས་ལྷ་རྣམས་ཀྱང་།། 
དེ་ཡི་བཀའ་བཞིན་ངེས་པར་བྱེད།། 
སྐད་ཅིག་གིས་ནི་ནམ་མཁའ་ལས།། 
རྫུ་འཕྲུལ་ཆེ་དང་ལྡན་པ་དང་།། 
ཞགས་པ་དེས་ནི་དྲངས་ནས་སུ།། 
འདོད་པའི་མཆོག་ནི་རབ་ཏུ་དབུལ།། 
གནོད་སྦྱིན་བུ་མོའམ་དྲི་ཟ་མོ།། 
ཡང་ན་ལྷ་ཡི་བུ་མོ་དག།
བདག་གི་དྲུང་དུ་སྐད་ཅིག་གིས།། 
ཞགས་པ་དེས་ནི་དྲངས་ནས་སུ།། 
དེ་ནས་རིག་པ་འཛིན་མཆོག་གིས།། 
ཡིད་དུ་འོང་བའི་ལས་རྣམས་བྱེད།། 
གལ་ཏེ་བསྒྲུབས་ན་དམན་པ་དག།
འདོད་པས་གདུངས་པར་གྱུར་པ་ནི།། 
དེ་ཚེ་ཞགས་པ་དེ་ཉིད་ཀྱིས།། 
ལྷ་ཡི་ངོ་བོ་བཀུག་ནས་ནི།། 
དོགས་པ་མེད་པར་བསྟེན་པར་བྱ།། 
འདོད་པས་གདུངས་ཀྱང་བུད་མེད་མིན།། 
དགའ་དང་མྱ་ངན་གྱིས་གདུངས་ན།། 
ནད་དང་གཙོ་བོས་སྨ་ཕབ་པ།། 
གཅིན་དང་རྡུལ་དང་དྲི་མ་ཅན།། 
མི་ཡི་བུད་མེད་རྟག་ཏུ་སྤང་།། 
གལ་ཏེ་འདོད་པས་གདུངས་གྱུར་ན།། 
ལྷ་ཡི་བུད་མེད་བསྟེན་པར་བྱ།། 
འོན་ཏེ་སེམས་དཔའ་ཆེན་པོ་དེ།། 
དེ་ཚེ་བརྩེ་ལྡན་མ་ཡིན་ན།། 
ལྷ་ཡི་དབང་ཕྱུག་དགེ་བ་དང་།། 
གནོད་སྦྱིན་གདུག་པ་དག་གིས་བསྐོར།། 
རང་གི་གཞལ་ཡས་ཁང་བཟངས་ན།། 
འདུག་ཅིང་གང་དུ་འདོད་པར་འགྲོ།། 
གཞལ་མེད་ཁང་ནི་བཟང་པོ་དག།
ལྷ་རྣམས་དེ་ལ་རབ་ཏུ་དབུལ།། 
བཅུད་ཀྱིས་ལེན་ནི་དུ་མ་དང་།། 
དཔག་བསམ་ཤིང་གི་འབྲས་བུ་ཡང་།། 
ལྷ་ཡི་དབང་ཕྱུག་མཉམ་ལྡན་པ།། 
དོགས་པ་མེད་པར་ཐོབ་པར་འགྱུར།། 
བཀྲེས་སྐོམ་ནད་ལས་ངེས་པར་ཐར།། 
རིག་པ་འཛིན་པ་ཀུན་གྱིས་མཆོད།། 
ཞགས་པ་འགུལ་ལམ་གཡོ་ན་ནི།། 
དངོས་གྲུབ་འདི་འདྲ་ཐོབ་པར་འགྱུར།། 
འགུལ་ལམ་གཡོས་སམ་གཞན་པ་དག།
གལ་ཏེ་གྲུབ་པར་མ་གྱུར་ན།། 
མ་གྲུབ་པ་ཡི་ཞགས་པས་ཀྱང་།། 
འཇིག་རྟེན་པ་ཡི་ལས་རྣམས་བྱ།། 
སྐྱེས་པའམ་ཡང་ན་བུད་མེད་དག།
ཡིད་ལ་འདོད་པ་བསམས་ནས་ནི།། 
མཚན་མོ་ཞགས་པ་དེ་བརྐྱང་སྟེ།། 
དེ་ནི་དེ་ན་ཕྱོགས་སུ་བཟླས།། 
བསྒྲུབ་བྱ་མིང་ནི་ཚིག་དང་བཅས།། 
དེ་ནི་ཚིག་གིས་མཇུག་ཏུ་སྦྱར།། 
ཞགས་པ་གང་ན་འདུག་པ་དེར།། 
ནམ་མཁའ་ལས་ནི་བྱ་བཞིན་དུ།། 
བདག་གི་དྲུང་དུ་སྐད་ཅིག་གིས།། 
ཐེ་ཙོམ་མེད་པར་འོང་བར་འགྱུར།། 
མི་དབང་སླས་དང་བཅས་པ་འམ།། 
ཡང་ན་སྐྱེ་བོ་ཕལ་པའམ།། 
བ་ལང་རྟ་དང་ཤིང་རྟ་དང་།། 
འབྲས་བུའི་མེ་ཏོག་གང་ཡང་རུང་།། 
དེ་བཞིན་འདོད་པའི་རྫས་དག་ཀྱང་།། 
མཐོང་བའམ་ཡང་ན་ཐོས་པའང་རུང་།། 
དེ་ཡི་མིང་ཚིག་བསྐུལ་བ་དག།
དེ་ཚེ་དེས་ནི་འགུགས་པར་འགྱུར།། 
ཡུལ་གཞན་དག་ན་གནས་པ་ནི།། 
དཔག་ཚད་བརྒྱ་ན་འདུག་པ་ཡང་།། 
དམ་ཚིག་དག་གིས་བསྐུལ་ན་ནི།། 
ཞགས་པ་དེས་ནི་ངེས་པར་ཁུགས།། 
ཁྲོ་བོ་འཁྲུག་པ་རོ་ལངས་སམ།། 
ཁྲོ་བོ་རྣམ་རྒྱལ་ཆོ་ག་འདིར།། 
ཞགས་པས་གྲུབ་པའི་ལས་རྣམས་དང་།། 
མ་གྲུབ་གྲུབ་པ་གང་ཡིན་དེའི།། 
ལྷ་དང་ལྷ་མིན་གཉི་ག་དག།
དགུག་པས་ཆོ་གར་གསུངས་པ་སྟེ།། 
རོ་ལངས་མ་ཡི་ཆོ་ག་འདི།། 
ཚུལ་བཞིན་རིམ་པ་བཞིན་དུ་བཤད།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བ་ལས་རོ་ལངས་མའི་ཆོ་ག་ཞིབ་མོ་རྣམ་པར་ཕྱེ་བ་སྟེ་དྲུག་པའོ།།།། 
འདི་ནི་རོ་ལངས་ཆོ་ག་མཆོག།
རིག་པ་འཛིན་པ་རྣམས་ལ་ནི།། 
དངོས་གྲུབ་ཆེན་པོ་མཆོག་སྟེར་བ།། 
ཚུལ་བཞིན་མདོར་བསྡུས་བཤད་པ་ཡིན།། 
དེ་ནས་ཁྲོ་བོའི་ཆོ་ག་ནི།། 
ཞིབ་མོ་རྨད་དུ་བྱུང་བའི་མཆོག།
ཁྲོ་བོའི་པདྨའི་ཞལ་ནས་བྱུང་།། 
ཡང་དག་རྒྱས་པར་བཤད་པར་བྱ།། 
སྔགས་ཀྱི་གྲངས་ནི་བཅུ་བདུན་པོ།། 
ཁྲོ་བོ་ཉིད་ཀྱིས་གསུངས་པ་གང་།། 
ཐོས་པ་ཙམ་གྱི་མོད་ལ་ཡང་།། 
ལྷ་དག་ཀུན་ཏུ་རྨོངས་པར་གྱུར།། 
འཇམ་པའི་དབྱངས་ཀྱིས་རབ་བསྐུལ་བ།། 
ཁྲོ་བོ་དེ་ཉིད་འབར་བ་ཡི།། 
བཟླས་པའི་གྲངས་ནི་ངེས་པ་དག།
ཆོ་ག་ཞིབ་མོ་འདིར་བཤད་བྱ།། 
ཐོག་མར་དྲུག་འབུམ་བཟླས་པས་ནི།། 
སྔོན་དུ་བསྙེན་པ་བྱས་པར་འགྱུར།། 
དེ་ནས་བུ་དོན་ཆོ་ག་ཡི།། 
ཕྱིས་ཀྱང་དྲུག་འབུམ་བཟླས་པར་བྱ།། 
དེ་བཞིན་རི་རྩེར་འབུམ་བཟླས་ན།། 
གྲུབ་པར་འགྱུར་ཏེ་གཞན་དུ་མིན།། 
ཕྱིས་ནི་མཁས་པས་ཅི་འདོད་པར།། 
སྒྲུབ་པ་ལ་ནི་འཇུག་པར་བྱ།། 
དེ་ནས་ཁྲོ་བོ་རྣམ་རྒྱལ་གྱི།། 
སྔོན་དུ་བསྙེན་ལ་སོགས་པའི་རིམ།། 
སྒྲུབ་པ་པོ་ལ་ཕན་པའི་ཕྱིར།། 
ཆོ་ག་འདིར་ནི་བཤད་པར་བྱ།། 
གཅིག་ཏུ་དཔའ་བའི་ཁྲོ་བོ་ཉིད།། 
བདུད་རྣམས་ཐམས་ཅད་ཚར་གཅོད་པ།། 
དངོས་གྲུབ་ཐམས་ཅད་རབ་སྩོལ་ཅིང་།། 
འཚེ་བ་ཐམས་ཅད་འཇིག་མཛད་པ།། 
ཐོག་མར་ཁྲོ་བོའི་རྒྱལ་པོ་ཡི།། 
ཁྲུས་ཀྱི་ཆོ་ག་ཉིན་རེ་བྱ།། 
དེ་ནས་ཁྲོ་བོས་བསྐུལ་བ་ཡིས།། 
བསྲུང་བ་རང་གི་ལུས་ལ་བྱ།། 
བྷཾ་གི་ས་བོན་ལས་བྱུང་བའི།། 
ཡིད་ཀྱིས་པདྨོའི་སྟན་ལ་འདུག།
བདག་ཉིད་དེ་ཡི་སྟེང་དུ་ཡང་།། 
ས་བོན་ཧཱུྃ་ལས་གྱུར་པའི་སྐུ།། 
བསྒོམ་པར་བྱས་ཏེ་བསྒོམས་ནས་ཀྱང་།། 
བདག་གི་སྤྱི་བོར་ཡི་གེ་ཨོཾ།། 
མིག་གཉིས་སུ་ནི་ཡི་གེ་ཨཱཿ།། 
བསྲུང་བར་བྱ་སྟེ་དེ་ནས་ཡང་།། 
སྔགས་ནི་ཡི་གེ་བཅུ་བདུན་པོ།། 
ཟློས་ཤིང་དེ་བཞིན་གཤེགས་དྲན་ནས།། 
རང་གི་ལུས་ལ་སྔར་བཀོད་པའི།། 
སྙིང་པོ་སྙིང་གར་གཞག་པར་བྱ།། 
དེ་ནས་ཁྲོ་བོའི་མཚོག་མ་ཡིས།། 
བདག་གི་མཚོག་མར་རེག་པར་བྱ།། 
ཁྲོ་བོ་གཙོ་བོའི་སྤྱི་གཙུག་ཀྱང་།། 
ཕྱིས་ནི་གཙུག་ཏུ་གཞག་པར་བྱ།། 
དེ་ནས་ལུས་ལ་གོ་ཆ་ཡང་།། 
ལག་པས་ཆོ་ག་བཞིན་དུ་བྱ།། 
དེ་ནས་བདག་གི་ལག་གཉིས་ལ།། 
བློ་དང་ལྡན་པས་མཚོན་ཆ་དགོད།། 
རང་གི་དམ་ཚིག་ལྡན་པའི་རྒྱ།། 
མཁས་པས་ཆོ་ག་བཞིན་བཅིངས་ནས།། 
ཁྲོ་བོ་གཙོ་བོའི་རོ་ལངས་མ།། 
བདག་གི་སྙིང་གར་གཞག་པར་བྱ།། 
དེ་བཞིན་བེ་ཅོན་ཕྱག་རྒྱ་ཡང་།། 
ཤིན་ཏུ་དྲག་པའི་མཚོན་ཆའི་གནས།། 
ལག་པ་གཡས་པས་བཅིངས་ནས་ནི།། 
ཁྲོ་བོའི་མཆོད་པ་འཇུག་པར་བྱ།། 
ཁྲོ་མཆོད་བཤད་པ་བཞིན་བྱས་པས།། 
འདོད་པ་ཐམས་ཅད་སྩོལ་བར་མཛད།། 
ཡི་དགས་ཕལ་ཆེན་དཀྱིལ་འཁོར་དང་།། 
གཞན་ཡང་རྟག་པར་སྐུ་གཟུགས་དང་།། 
ཅི་སྲིད་བསྟན་པའི་རི་མོ་ལ།། 
ཡིད་ཀྱི་མཆོད་པ་བྱ་བར་བསྒྲགས།། 
ལྷ་ཡི་མེ་ཏོག་དྲི་ཞིམ་དང་།། 
བིལ་བའི་ལོ་མ་བཟང་པོ་དང་།། 
སྤོས་ཆུ་དག་གིས་ས་ལ་འམ།། 
ཡང་ན་སྐུ་གཟུགས་དག་ལ་མཆོད།། 
དགོས་པ་ཀུན་གྱི་དོན་སྒྲུབ་པ།། 
སྐུ་གཟུགས་མཚན་ཉིད་བཤད་པར་བྱ།། 
སྔར་བསྙེན་ཆོ་ག་བཞིན་བྱས་ནས།། 
དེ་ནས་སྐུ་གཟུགས་བྱེད་དུ་གཞུག།
གསེར་རམ་ཡང་ན་དངུལ་ཡང་རུང་།། 
དེ་བཞིན་ཁར་བའམ་ཟངས་ལ་བྱ།། 
ར་གན་ཨིནྡྲ་ནཱི་ལ་དང་།། 
མཆིང་བུ་ཤེལ་དང་རིན་ཆེན་ཏེ།། 
རྒྱལ་སྲིད་འདོད་པས་གསེར་ལ་བྱ།། 
ལོངས་སྤྱོད་འདོད་པས་དངུལ་ལ་བྱ།། 
ནད་རྣམས་འཇིག་ཕྱིར་ཁར་བས་བྱ།། 
ཟངས་ནི་འདོད་པ་རབ་ཏུ་སྟེར།། 
དགྲ་རྣམས་གཤིག་ཕྱིར་ར་གན་ཏེ།། 
རང་གི་ལོངས་སྤྱོད་འཕེལ་བའི་ཕྱིར།། 
ཨིནྡྲ་ནཱི་ལ་དག་ལས་བྱ།། 
མཆོག་དང་འདོད་པ་ཐམས་ཅད་སྟེར།། 
མཆིང་བུ་རྣམ་པ་སྣ་ཚོགས་པས།། 
ནོར་སྟེར་བར་ནི་ཡོངས་སུ་བསྒྲགས།། 
དྲི་མེད་ཤེལ་ལས་བྱས་ན་ནི།། 
ཞི་དང་རྒྱས་པའི་མཆོག་རྣམས་སྟེར།། 
རིན་ཆེན་ལས་བྱས་རལ་གྲི་དང་།། 
ས་འོག་ལྷ་ཡི་དངོས་གྲུབ་སྟེར།། 
ཐམས་ཅད་གྲུབ་པར་བྱ་བའི་ཕྱིར།། 
ད་ནི་ཚད་རྣམས་བཤད་པར་བྱ།། 
གསེར་ལས་སོར་བརྒྱད་ཙམ་བྱས་ཏེ།། 
མཆོད་ན་རྒྱལ་སྲིད་དཔལ་ཡང་འཐོབ།། 
ལོངས་སྤྱོད་རྟག་པར་འདོད་པ་ཡིས།། 
དངུལ་ལས་སོར་བཅུའི་ཚད་དུ་བྱ།། 
ཁར་བ་དེ་བཞིན་ནད་སེལ་བ།། 
སོར་གྲངས་བཅུ་དྲུག་ཚད་དུ་བྱ།། 
སོར་ནི་ཉི་ཤུ་ཚད་དག་ཏུ།། 
ཟངས་ལས་བྱས་ཏེ་མཆོད་པར་བྱ།། 
ར་གན་གྱི་ཡང་ཟངས་བཞིན་དུ།། 
སོར་གྲངས་ཉི་ཤུ་གཉིས་ཀྱི་ཚད།། 
ཨིནྡྲ་ནཱི་ལས་བྱས་པ་ཡང་།། 
སོར་གྲངས་བཅུ་དྲུག་ཚད་དུ་བྱ།། 
མཆིང་བུ་ལས་ནི་སོར་བརྒྱད་ཤིས།། 
ཤེལ་ལས་སོར་གྲངས་བཅུ་གཉིས་སོ།། 
རིན་ཆེན་སོར་ནི་བརྒྱད་པར་བྱ།། 
དེ་ལྟར་ཇི་སྐད་གསུངས་པ་ཡི།། 
སྐུ་གཟུགས་འདོད་པ་ཀུན་སྟོན་པའི།། 
དངོས་གྲུབ་འདོད་པས་ལེགས་པར་མཆོད།། 
ཡན་ལག་མ་ཉམས་གསལ་ལ་བཟང་།། 
རྟག་པར་བཟོ་བོ་མཁས་པས་བྱ།། 
མཚན་ཉིད་སྔ་མ་རྣམས་དང་ལྡན།། 
མཚོན་ཆ་བཟང་པོས་རྒྱས་པར་བྱས།། 
ཡི་དགས་ལ་ཆིབས་ཞལ་ཡང་དྲུག།
སྤྱན་གསུམ་འཇིགས་པར་གཟིགས་པའི་ཚུལ།། 
གཟི་ཅན་ཕྱག་བཟང་བཅུ་གཉིས་པ།། 
ཞབས་ནི་གསལ་བར་དྲུག་དང་ལྡན།། 
མི་མགོ་ཡི་དགས་ཕྲེང་བ་རྣམས།། 
སེ་རལ་ཁ་ཡི་ཐབས་སུ་ཐོགས།། 
གཡོན་བརྐྱང་བ་ཡི་ཚུལ་དུ་བཞུགས།། 
ན་བཟར་སྟག་ལྤགས་གསོལ་བར་དགྱེས།། 
དེ་ལྟ་བུ་ཡི་སྐུ་གཟུགས་དག།
སྔ་མའི་ཚུལ་དུ་ཡོངས་རྫོགས་པར།། 
ཅི་སྐད་གསུངས་པའི་ཁྲོ་བོ་འདི།། 
སྔགས་པས་བཟོ་བོ་བྱེད་དུ་གཞུག།
ཡང་ན་ཤིང་གི་སྙིང་པོ་ལས།། 
ཁྲོ་བོ་གཙོ་བོའི་སྐུ་གཟུགས་དག།
ཅི་སྐད་གསུངས་པའི་མཚན་ཉིད་བཞིན།། 
བྱས་ནས་རྟག་ཏུ་མཆོད་པར་བྱ།། 
དེ་ནས་ཤིང་ལས་བྱས་པ་ཡི།། 
སྐུ་གཟུགས་ཚུལ་བཞིན་བཤད་པར་བྱ།། 
གཙང་མ་འདོད་པ་ཀུན་སྟེར་བ།། 
དེ་ཡང་དེ་བཞིན་སྦྱར་བར་བྱ།། 
རིག་འཛིན་ཀུན་གྱི་མཆོག་འདོད་ན།། 
ཙནྡན་ཤིང་ལས་བྱས་པ་ཡི།། 
སྐུ་གཟུགས་སོར་གྲངས་ཉི་ཤུའི་ཚད།། 
སྔགས་པ་དག་གིས་བྱེད་དུ་གཞུག།
ཙནྡན་དམར་པོའི་ཤིང་དག་ལས།། 
སོར་ནི་བཅུ་དྲུག་ཚད་དག་ཏུ།། 
འདོད་པ་ཐམས་ཅད་ཀུན་སྟེར་བའི།། 
སྐུ་གཟུགས་ལེགས་པར་བྱེད་དུ་གཞུག།
ར་ཛ་ཨརྒའི་རྩ་བ་ལས།། 
བྱས་པ་འདོད་པའི་དོན་རྣམས་སྟེར།། 
སོར་གྲངས་བཅུ་བཞིའི་ཚད་དུ་ཤིས།། 
བདེ་དང་ཕུན་སུམ་ཚོགས་ཀུན་འབྱུང་།། 
ཨ་ཤོ་ཀ་ཡི་སྙིང་པོ་ལས།། 
བཟོ་བོ་མཁས་པས་ལེགས་པར་བྱས།། 
སར་པ་སོར་ལྔའི་ཚད་དུ་གསུངས།། 
འདི་ནི་དབང་དུ་བྱེད་པར་བཤད།། 
དེ་བཞིན་ཏ་ལའི་ཤིང་དག་ལས།། 
སོར་དྲུག་པར་ནི་བྱས་ན་ཡང་།། 
ལྷ་དང་ལྷ་མིན་བདག་པོ་དང་།། 
དེ་བཞིན་ཀླུ་རྣམས་འགུགས་པར་བྱེད།། 
ནཱ་ག་གེ་སར་ཤིང་དག་ལས།། 
དེ་བཞིན་སོར་བདུན་ཚད་དུ་བྱ།། 
ནད་རྣམས་འཇིག་པར་བྱ་བ་དང་།། 
དགྲ་རྣམས་རྨོངས་པའི་ཕྱིར་བཤད་པའོ།། 
མི་ཐོད་དག་ལས་བྱས་པ་ནི།། 
རྟག་ཏུ་སོར་གྲངས་བཅུ་གཉིས་ཤིས།། 
རིང་པོར་མི་ཐོགས་མཆོག་སྟེར་ཅིང་།། 
འདོད་པའི་དངོས་གྲུབ་རབ་ཏུ་སྟེར།། 
མི་ཐོད་ལས་ནི་བྱས་པ་དག།
སྔར་བསྙེན་ལ་སོགས་མ་བྱས་པར།། 
མཆོད་པ་འབའ་ཞིག་བྱས་པས་ཀྱང་།། 
དགོས་པའི་དོན་རྣམས་སྒྲུབ་པར་བྱེད།། 
སྐུ་གཟུགས་བཟང་པོའི་མཚན་ཉིད་དག།
རྒྱས་པར་བཤད་པ་འདི་ཡིན་ནོ།། 
ཁྲོ་བོས་ཅི་སྐད་གསུངས་པ་བཞིན།། 
རི་མོའི་མཚན་ཉིད་བཤད་པར་བྱ།། 
མི་རོའི་གོས་བཟང་བཀྲུས་པ་ནི།། 
མཁས་པས་ཁྲུ་ཚད་གང་དག་ལ།། 
མི་རོ་ཉིད་ཀྱི་སྐྲ་དག་གིས།། 
པིར་གྱིས་ལེགས་པར་བྲི་བར་བྱ།། 
ཚོན་གྱི་ཁ་དོག་ཀུན་མེད་པར།། 
རི་བོང་ཁྲག་གིས་བྲི་བར་བྱ།། 
ཡང་ན་དེ་ཡི་སྐུ་གཟུགས་ནི།། 
སྔ་མ་བཞིན་དུ་བཙག་གིས་བྲི།། 
ཁྲོས་ཤིང་འབར་བས་འཇིགས་འཇིགས་ལྟར།། 
གཡོན་བརྐྱང་བསྐུམ་པའི་ཚུལ་དུ་གནས།། 
ཞལ་དྲུག་དབུ་སྐྲ་གྱེན་དུ་བརྫེས།། 
སྨིན་མ་སེར་ཞིང་སྤྱན་ཡང་སེར།། 
སྤྱན་ནི་ཟླུམ་པོ་གསུམ་དང་ལྡན།། 
བཅུ་གཉིས་ཕྱག་དང་ལྡན་པའི་སྐུ།། 
དེ་བཞིན་ཡི་དགས་སྟེང་ན་བཞུགས།། 
ཞབས་ནི་དྲུག་གིས་མཛེས་པར་བྱས།། 
གཡས་ཀྱི་ཕྱག་ན་མཆོག་སྦྱིན་ཅིང་།། 
རྩེ་གསུམ་རལ་གྲི་དགྲ་སྟ་དང་།། 
བེ་ཅོན་དང་ནི་ལྕགས་ཀྱུ་བསྣམས།། 
ཁྲོས་པའི་ཕྱག་གཡོན་བསྡིགས་པར་བྱེད།། 
ཕྱག་ན་ཤག་ཏི་ཐོ་མ་ར།། 
གཡོན་པའི་ཕྱག་ན་དབྱུག་ཏོ་བསྣམས།། 
ཕྱག་ན་ཐོད་པ་ཞགས་པ་བསྣམས།། 
གཤིན་རྗེའི་གཤེད་པོ་བྲི་བར་བྱ།། 
ན་བཟར་སྟག་གི་པགས་པ་གསོལ།། 
འཇིགས་པས་ཕ་རོལ་གནོན་པའི་ཞལ།། 
དེ་ཡི་མཆེ་བ་གཙིགས་པར་ནི།། 
མཁས་པས་རི་མོ་བྲི་བར་བྱ།། 
དེ་ནས་གློ་གཉིས་དག་ཏུ་ཡང་།། 
ཕྱག་རྒྱའི་གཟུགས་དག་བྲི་བ་ནི།། 
གཡས་སུ་སྐྱེས་པ་ཁྲོ་བོའི་གཟུགས།། 
ཁ་གདངས་པ་ནི་འཇིགས་འཇིགས་ལྟ།། 
གྱེན་དུ་སྐྲ་བརྫེས་རབ་ཏུ་སེར།། 
བེ་ཅོན་ཕྱག་རྒྱ་མཚོན་ཆར་ཐོགས།། 
གཡས་བརྐྱང་བསྐུམ་པའི་ཚུལ་དུ་གནས།། 
བསྡིགས་ཤིང་ཞལ་ནི་ཁྲོ་གཉེར་ཅན།། 
ཞལ་དང་སྤྱན་ཡང་ཁྲོས་པའི་ཚུལ།། 
གཡོན་དུ་རོ་ལངས་མོ་བྲི་བ།། 
འབར་བའི་ཁ་ལ་གཟི་ཡང་ཆེ།། 
མིག་གསུམ་གདོང་གི་ཁྲོ་གཉེར་ཅན།། 
རབ་ཏུ་འཇིགས་པའི་ཁ་ཡང་གདངས།། 
གྱེན་དུ་སྐྲ་བརྫེས་གསུས་པོ་ཆེ།། 
གཏུམ་པོ་དུག་ཧྲུལ་གོས་གྱོན་པ།། 
དེ་བཞིན་ལག་ན་ཏྲི་ཤཱུལ་ཐོགས།། 
གཟི་ཆེན་རབ་ཏུ་བསྡིགས་པར་བྱེད།། 
ལུས་ནི་མེ་ལྕེ་འབར་བ་ལ།། 
གདོང་དང་མིག་ནི་ཁྲོས་པའི་ཚུལ།། 
བདེ་གཤེགས་སྲས་ཀྱི་བཀའ་ནོད་པ།། 
གསང་བའི་ཕྱག་རྒྱའི་རི་མོ་འདི།། 
དབེན་པའི་གནས་སུ་གཞག་པར་བྱ།། 
ཆོ་ག་ཤེས་པས་བེ་ཅོན་རྒྱ།། 
སྐུ་གཟུགས་འདི་ལ་བཟླས་པར་བྱ།། 
ཡང་ན་རོ་ལངས་ཕྱག་རྒྱ་ནི།། 
བཟླས་ན་ཕྱག་རྒྱའི་དངོས་གྲུབ་ཐོབ།། 
དབེན་ཞིང་འདུ་འཛི་མེད་པར་ནི།། 
བཞག་ནས་ཉིན་རེ་མཆོད་པར་བྱ།། 
ཡང་ན་ཕྱག་རྒྱའི་དཀྱིལ་འཁོར་དུ།། 
རྟག་ཏུ་རི་མོ་འདི་བཀྲམ་སྟེ།། 
མཉམ་གཞག་དངོས་གྲུབ་འདོད་པ་ཡིས།། 
མཆོད་པ་དང་ནི་བཟླས་པ་བྱ།། 
བདག་གིས་ཕྱག་རྒྱ་བསྒྲུབ་པ་ལ།། 
རི་མོ་ཚུལ་བཞིན་བཤད་པའོ།། 
དེ་ནས་གཤིན་རྗེའི་གཤེད་པོ་ཡི།། 
རི་མོ་གཞན་ཡང་བཤད་པར་བྱ།། 
སྔར་བསྙེན་བྱས་པའི་འོག་ཏུ་ནི།། 
མི་རོའི་གོས་བཟང་བཀྲུས་པ་ནི།། 
ཁྲུ་གང་ཚད་དུ་བྱས་པ་ལ།། 
ཚོན་རྩི་སྦྱིན་མེད་བཟང་པོ་ཡིས།། 
སྤྲིན་ནི་ནག་པོ་འདྲ་བ་ཡི།། 
ཁྲོ་བོ་དཔའ་བོ་གཅིག་བུ་ནི།། 
སྔ་མ་བཞིན་དུ་བྲི་བར་བྱ།། 
སྔར་བསྙེན་བྱས་པའི་འོག་ཏུ་ནི།། 
ཇི་ལྟར་རིགས་པར་བྲིས་ནས་ཀྱང་།། 
རབ་ཏུ་དབེན་པར་བཞག་ནས་སུ།། 
དེ་ནས་མཆོད་པའི་ཆོ་ག་བཞིན།། 
ཉིན་རེ་རྟག་ཏུ་མཆོད་ནས་ནི།། 
རབ་ཏུ་དབེན་པར་བཞག་ནས་ཀྱང་།། 
དེ་ཡི་འོག་ཏུ་བཟླས་པ་བརྩམ།། 
དེ་ནས་གཞན་ཡང་བཟླས་པ་ཡི།། 
ཆོ་ག་ཇི་སྐད་གསུངས་པ་བཤད།། 
རི་མོ་བཀྲམ་ནས་མཆོད་བྱས་ཏེ།། 
དེ་བཞིན་གཤེགས་པ་ཀུན་མཆོད་ནས།། 
ཀུ་ཤའི་སྟན་ལ་འདུག་ནས་ནི།། 
མཉམ་པར་བཞག་སྟེ་མི་སྨྲ་བར།། 
རི་མོ་གཅིག་པོ་ལ་བལྟས་ཤིང་།། 
མགོ་ནི་རྨ་བྱ་བཞིན་བཀུག་སྟེ།། 
རུ་དྲཱ་ཀྵ་ཡི་ཕྲེང་བ་ཡིས།། 
ཅི་སྲིད་ཡིད་ནི་མི་སྐྱོའི་བར།། 
རྩེ་གཅིག་སེམས་ཀྱིས་བཟླས་བྱ་སྟེ།། 
སྐྱོ་ན་བཟླས་པ་གཏང་བར་བྱ།། 
དེ་ལྟར་འབུམ་ཕྲག་གསུམ་བཟླས་ནས།། 
བསྙེན་པ་བྱས་པའི་འོག་ཏུ་ནི།། 
དེ་ནས་རི་ཁར་གནས་བཅས་ཏེ།། 
རླུང་ཟ་ཞིང་ནི་བཟླས་བརྗོད་བྱ།། 
དངོས་གྲུབ་མཆོག་དགའ་འདོད་པ་ཡིས།། 
དེ་ནས་དེ་ཡི་བརྟུལ་ཞུགས་སྤྱད།། 
ཆོ་ག་ལས་གསུམ་མི་འདོད་ན།། 
སྔར་གསུངས་པ་ཡི་བཟླས་པ་ཡིས།། 
འབྲིང་དང་ཐ་མའི་དངོས་གྲུབ་དང་།། 
བརྟུལ་ཞུགས་མེད་པར་ལེགས་པར་ནི།། 
བསྒྲུབས་ན་དངོས་གྲུབ་ཐོབ་པར་འགྱུར།། 
བརྟུལ་ཞུགས་དེས་ནི་མཆོག་ཀྱང་འགྲུབ།། 
དེ་ནས་གཞན་ཡང་འདི་རུ་ནི།། 
དཔའ་བོ་ཞེས་བྱ་བརྟུལ་ཞུགས་འབྱུང་།། 
ལམ་མི་བཟུར་དང་མི་སྨྲ་བ།། 
སློང་མོ་ཟ་ཞིང་དབང་པོ་བསྡམས།། 
སེང་ལྡེང་དབྱུག་པ་འདོམ་གང་བ།། 
སྲ་བ་བཟང་པོ་ཐོགས་ནས་སུ།། 
གཤིན་རྗེ་མཐར་བྱེད་བཟོ་བྱེད་ཅིང་།། 
བགྲོད་དཀའ་བ་ཡི་ལམ་ནས་འགྲོ།། 
ཁྲོ་བོ་དཔའ་བོ་བརྟུལ་ཞུགས་དག།
དཔའ་བོ་གཟུགས་སུ་ཟླ་དྲུག་ཏུ།། 
སྒྲུབ་པ་གང་གིས་ཡང་དག་སྤྱོད།། 
དེ་ནས་དངོས་གྲུབ་མཆོག་ཀྱང་འཐོབ།། 
དཔལ་ལྡན་བརྟུལ་ཞུགས་སྤྱད་ནས་ནི།། 
དེ་ནས་སྒྲུབ་པ་ལ་ཞུགས་ནས།། 
གདོན་མི་ཟ་བར་དམ་པ་ཉིད།། 
དེ་ལྟར་དེ་ཉིད་མྱུར་དུ་འགྲུབ།། 
མི་བཟད་བརྟུལ་ཞུགས་བཟུང་བའོ།། 
བསྒྲུབ་པ་ལ་ནི་བདུད་ཀྱི་རིགས།། 
ལྷ་མོ་འདོད་པའི་གཟུགས་དག་དང་།། 
དེ་བཞིན་གཞན་གྱིས་ལུས་སུ་ནི།། 
རྣམ་པ་སྣ་ཚོགས་གཟུགས་དག་གིས།། 
དབང་པོ་བསྡམས་ལ་འཚེ་བར་བྱེད།། 
དེ་དང་ལྷན་ཅིག་སྨྲ་མི་བྱ།། 
ཅུང་ཟད་ཀྱང་ནི་ཆགས་མི་བྱ།། 
བྱང་ཆུབ་སེམས་དང་མཉམ་ལྡན་པ།། 
ཁྲོ་བོ་ལ་གཞོལ་ཟློས་བྱེད་པ།། 
གལ་ཏེ་དེ་ལྟར་འགྲོ་བ་ན།། 
མི་བཟད་པ་ཡི་གཟུགས་དག་གམ།། 
གཞན་ཡང་ཤིན་ཏུ་ངོ་མཚར་བ།། 
བདེ་གཤེགས་བསམ་པས་མཐོང་ན་ནི།། 
དེ་དག་གིས་ནི་འཇིགས་མི་བྱ།། 
གནོན་དང་སྡང་བར་བྱེད་ན་ནི།། 
བདེ་གཤེགས་ཀྱི་ནི་བཀའ་གཅོག་པ།། 
ཁྲོ་བདག་ཉིད་ནི་རྣམ་པར་འཇིག།
བདེ་གཤེགས་བསམས་པ་བསྒོམ་པ་ཡིས།། 
རྟུལ་ཕོད་པ་ཡི་དཔའ་བོ་ཡིས།། 
བརྟུལ་ཞུགས་འདི་ནི་བསྟེན་བྱ་བ།། 
དཔའ་བོས་བྱ་ཡིས་གཞན་དུ་མིན།། 
སྒྲུབ་པ་མཆོག་རྣམས་འདོད་པ་ཡིས།། 
ལྷ་ཡི་བརྟུལ་ཞུགས་གསུངས་པ་འདི།། 
ཇི་སྐད་གསུངས་པའི་ཚུལ་བཞིན་དུ།། 
ནན་ཏན་གྱིས་ནི་བསྟེན་པར་བྱ།། 
འཇམ་དཔལ་གྱི་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བ་ལས་ཁྲོ་བོའི་བརྟུལ་ཞུགས་རིམ་པར་ཕྱེ་བ་བདུན་པའོ།།
