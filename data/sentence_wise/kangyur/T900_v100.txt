། ༄༅།། རྒྱ་གར་སྐད་དུ།
ཨཱརྱཱ་བ་ལོ་ཀི་ཏེ་ཤྭ་ར་སྱ་ནཱ་མཱཥྚ་ཤ་ཏ་ཀཾ།
བོད་སྐད་དུ།
འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ།
སངས་རྒྱས་དང་།
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་གི་གནས་ཕོ་བྲང་རི་པོ་ཊ་ལའི་རྩེ་མོ་ན་མེ་ཏོག་དྲི་ཞིམ་པོ་སྣ་ཚོགས་ཀྱིས་བརྒྱན་པ།
འཛམ་བུན་དའི་གསེར་གྱི་ཁ་དོག་དང་འདྲ་བ།
རིན་པོ་ཆེ་སྣ་ཚོགས་ཀུན་དུ་འབར་བའི་ས་ཕྱོགས་ན་བཞུགས་ཏེ།
ལྷ་དང་།
ཀླུ་དང་།
གནོད་སྦྱིན་དང་།
དྲི་ཟ་དང་།
ལྷ་མ་ཡིན་དང་།
ནམ་མཁའ་ལྡིང་དང་།
མིའམ་ཅི་དང་།
ལྟོ་འཕྱེ་ཆེན་པོ་དང་།
མི་དང་མི་མ་ཡིན་པ་བྱེ་བ་ཁྲག་ཁྲིག་བརྒྱ་སྟོང་དུ་མས་བཅོམ་ལྡན་འདས་ལ་བསྟི་སྟང་དུ་བྱས།
བླ་མར་བྱས།
རིམ་གྲོར་བྱས།
མཆོད་ཅིང་བཀུར་སྟིར་བྱས་ཏེ།
ཡོངས་སུ་བསྐོར་ནས་མདུན་དུ་བྱས་པ་ལ་ཆོས་སྟོན་ཏེ།
ཐོག་མར་དགེ་བ།
བར་དུ་དགེ་བ།
ཐ་མར་དགེ་བ།
དོན་བཟང་པོ།
ཚིག་འབྲུ་བཟང་པོ།
མ་འདྲེས་པ།
ཡོངས་སུ་བྱང་བ།
ཡོངས་སུ་དག་པ།
ཡོངས་སུ་རྫོགས་པ།
ཡོངས་སུ་གསལ་བ།
ཚངས་པར་སྤྱོད་པ་འབའ་ཞིག་ཡང་དག་པར་རབ་ཏུ་སྟོན་ཏོ།། 
དེ་ནས་ཚངས་པ་ལ་སོགས་པས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་བསྟོད་པ།
ཀྱེ་ཀྱེ་སངས་རྒྱས་བཅོམ་ལྡན་འདས།། 
བྱ་བ་བྱས་ཤིང་བྱེད་ལ་མཁས།། 
ཁུར་བོར་བདག་དོན་རྗེས་སུ་བརྙེས།། 
སྲིད་པར་སྦྱོར་བ་ཡོངས་སུ་ཟད།། 
ཡང་དག་བཀའ་ལ་རྣམ་གྲོལ་སེམས།། 
ཤེས་རབ་ཤིན་ཏུ་རྣམ་པར་གྲོལ།། 
ཀླུ་ཆེན་པོ་ནི་ཅང་ཤེས་པོ།། 
སེམས་ལ་དབང་སྒྱུར་ཐམས་ཅད་ཀྱི།། 
མཆོག་ཏུ་ཕ་རོལ་ཕྱིན་པ་ཐོབ།། 
ཡེ་ཤེས་ཚོགས་ནི་ཡོངས་སུ་རྫོགས།། 
སྲིད་པའི་དགོན་པ་རབ་ཏུ་རྒལ།། 
གཞན་ལ་ཕན་པ་མཛད་ལེ་བརྩོན།། 
ཐུགས་རྗེ་དང་ནི་འབྲེལ་པའི་ཐུགས།། 
སྐྱེ་དགུ་ཀུན་ལ་མཆོག་ཏུ་བྱམས།། 
བདེ་བར་བརྩོན་པ་བྱམས་ལས་བྱུང་།། 
མཐའ་ཡས་སེམས་ཅན་གྲོལ་ལ་མཁས།། 
བདེ་བར་གཤེགས་པ་ཉིད་ལས་སྐྱེས།། 
བདེ་བར་གཤེགས་པ་ཉིད་ཀྱི་བཀའ།། 
ཁམས་གསུམ་ཀུན་གྱི་གཉེན་གཅིག་པོ།། 
འདོད་ཆགས་ཞེ་སྡང་གཏི་མུག་མེད།། 
དྲི་མ་གསུམ་ནི་རབ་ཏུ་སྤངས།། 
རིག་པ་གསུམ་གྱི་ཕ་རོལ་ཕྱིན།། 
མངོན་པར་ཤེས་པ་དྲུག་ཀྱང་བརྙེས།། 
ནྱ་གྲོ་དྷ་ནི་ལྟ་བུར་ཟླུམ།། 
སྐྱེས་བུ་ཆེན་པོའི་མཚན་རྣམས་ནི།། 
སུམ་ཅུ་རྩ་གཉིས་དག་དང་ལྡན།། 
དཔེ་བྱད་བཟང་པོ་བརྒྱད་ཅུས་ཀྱང་།། 
སྐུ་ནི་རྣམ་པ་ཀུན་དུ་བརྒྱན།། 
སྐུ་མདོག་གསེར་གྱི་ཁ་དོག་འདྲ།། 
སྐུ་ཚད་ཆེ་ལ་དཀར་ཤམ་པོ།། 
ནཱ་ག་གེ་སར་གཞོན་ནུ་ལྟར།། 
ཅུང་ཟད་དམར་པ་འདྲ་བའི་མདོག།
དབུ་ཡི་ཐོར་ཚུགས་དག་དང་ལྡན།། 
ཐོར་ཚུགས་མང་པོས་ཉེ་བར་གཡོགས།། 
དབུ་ལ་འོད་དཔག་མེད་པ་བཞུགས།། 
འོད་ཟེར་དག་ནི་རྣམ་པར་འཕྲོ།། 
འོད་འཕྲོ་འདོམ་གང་རབ་ཏུ་འབར།། 
གསེར་གྱི་རི་འདྲ་གྲགས་པས་ཁྱབ།། 
གཟི་བརྗིད་དག་ཀྱང་རབ་ཏུ་ཆེ།། 
ཤར་གྱི་རི་ལ་འཆར་བ་ཡི།། 
ཉི་མའི་གཙུག་ཏོར་དག་དང་ལྡན།། 
ནོར་བུ་རིན་ཆེན་འབར་བ་ཡི།། 
སེ་རལ་ཁར་ནི་སྐུ་ཕྱེད་བརྒྱན།། 
ས་དག་ལ་ནི་རབ་ཏུ་མཁས།། 
ཕ་རོལ་ཕྱིན་པ་བཅུ་རྣམས་སྤྱོད།། 
ཚུལ་ཁྲིམས་མཉམས་རལ་བ་མེད།། 
མཐོན་ཀ་སེང་གེའི་རལ་པ་འདྲ།། 
སྐུ་ནི་འཇམ་ཞིང་ལྡེམ་བག་ཅན།། 
གཟིགས་ཤིང་གཤེགས་པ་ཁྱུ་མཆོག་འདྲ།། 
གཡས་སུ་འཁྱིལ་པའི་དུང་ཡང་འདྲ།། 
དཔྲལ་བ་ཟླ་བ་ཁམ་པ་འདྲ།། 
དཔྲལ་བའི་དབྱིབས་ཀྱི་རྒྱ་ཡང་ཆེ།། 
སྨིན་མཚམས་བར་ཡང་ཡོང་མ་ཆད།། 
སྤྱན་ནི་ནོར་བུ་རིན་ཆེན་འབར།། 
ཤངས་ཀྱི་དབྱིབས་ཀྱང་ཅུང་ཟད་མཐོ།། 
ཚེམས་ཀྱི་སྒྲོས་ཀྱིས་རྣམ་པར་གནོན།། 
ལྗགས་ཀྱིས་སྟོང་གསུམ་ཁེབས་མཛད་ཅིང་།། 
སྙན་གྱི་ཁུང་ཡང་རབ་ཏུ་ཟབ།། 
མགུར་ཀྱང་བུམ་པའི་མགྲིན་པ་འདྲ།། 
དཔུང་པ་དག་ཀྱང་རབ་ཏུ་ཟླུམ།། 
ཕྱག་སོར་རྣམས་ཀྱི་ཚིགས་ཀྱང་རིང་།། 
སོར་མོ་འཇམ་ཞིང་ཅུང་ཟད་དམར།། 
ཕྱག་སོར་རྣམས་ཀྱི་བར་ཡང་འབྲེལ།། 
ཕྱག་དང་ཞབས་ཀྱི་མཐིལ་རྣམས་ལ།། 
འཁོར་ལོ་དག་གིས་རབ་ཏུ་བརྒྱན།། 
སྟོན་ཀའི་པདྨ་འདྲ་བར་མཛེས།། 
སྐུ་མདངས་འཇམ་ཞིང་ཤངས་ཀྱང་རྒྱས།། 
གསུང་ནི་ཚངས་པའི་དབྱངས་ལྟར་སྙན།། 
ཡིད་དུ་འོང་ཞིང་དགའ་བར་འགྱུར།། 
བལྟ་ན་སྡུག་ཅིང་མདངས་དགའ་བ།། 
པདྨ་ལས་འཁྲུངས་པདྨ་འདྲ།། 
པདྨ་དག་ལས་ཀུན་དུ་སྐྱེས།། 
པདྨ་དག་གི་གདན་ལ་བཞུགས།། 
ཕྱག་ན་པདྨ་བཟང་པོ་བསྣམས།། 
རིལ་བ་སྤྱི་བླུགས་ཕྱག་ན་བསྣམས།། 
ཀྲིཥྞ་ས་རའི་པགས་པ་མན་བས།། 
དབྱུག་པ་དང་ནི་བགྲང་ཕྲེང་འཛིན།། 
བཀྲ་ཤིས་དག་གིས་གཙང་མར་གྱུར།། 
སྔ་ནས་གསུང་ཞིང་གསོང་པོར་གསུང་།། 
བདུད་རྩིའི་ཆར་ནི་རབ་ཏུ་འབེབས།། 
ཡིད་བཞིན་ནོར་བུ་རིན་ཆེན་འདྲ།། 
སེམས་ཅན་ཐམས་ཅད་དགའ་བར་མཛད།། 
བཟང་པོར་སྣང་བའི་ལྗོན་ཤིང་ལྟར།། 
སེམས་ཅན་ཀུན་གྱི་གསོས་སུ་འགྱུར།། 
སངས་རྒྱས་ཀྱི་ནི་སྤྲུལ་པ་ལགས།། 
བདེ་བར་གཤེགས་པའི་ཆ་ལུགས་མངའ།། 
བདེ་བར་གཤེགས་པའི་རིང་བསྲེལ་འཛིན།། 
བ་སྤུ་ཉག་མ་རེ་རེ་ཡང་།། 
སེམས་ཅན་རྣམས་ཀྱི་གཙོ་བོར་གྱུར།། 
བསོད་ནམས་མཛད་ཅིང་དགེ་བ་མཛད།། 
བཤོལ་བ་མེད་ཅིང་ངེས་པར་མཛད།། 
རབ་ཏུ་དྲག་པའི་བརྩོན་འགྲུས་ཅན།། 
འཁོར་བ་དག་ལས་རབ་ཏུ་རྒལ།། 
དམ་ཆོས་རྒྱལ་ཚབ་མངའ་གསོལ་བ།། 
ཡིད་བཞིན་འཁོར་ལོ་དགེ་བ་སྦྱོར།། 
དོན་ཡོད་ཞགས་པས་སྡུག་བསྔལ་འདྲེན།། 
ཧ་ཡ་གྲྀ་བ་བདུད་བཞི་འཇོམས།། 
ཀྲོ་དྷ་མགྲིན་སྔོན་གདུག་པ་སེལ།། 
ཆུ་སྲིན་འཛིན་ཁྲིའི་འཇིགས་ལས་སྒྲོལ།། 
ལྷ་མོ་སྒྲོལ་མ་རྗེས་སུ་འབྲང་།། 
ཁྲོ་གཉེར་ཅན་ནི་བཀའ་བཞིན་བྱེད།། 
རྒྱལ་བ་ཅན་ནི་ཚུལ་དང་ལྡན།། 
མཐུ་ཆེན་ལྡན་ཞིང་དྲན་དང་ལྡན།། 
ཡོན་ཏན་ལྡན་ཞིང་བྱམས་དང་ལྡན།། 
ཤེས་རབ་ལྡན་ཞིང་དཔལ་དང་ལྡན།། 
ཚུལ་ཁྲིམས་ལྡན་ཞིང་དོན་དང་ལྡན།། 
དོན་རྣམས་ཀུན་ནི་རིག་པ་པོ།། 
ཐེ་ཚོམ་ཐམས་ཅད་གཅོད་པ་པོ།། 
ཆོས་རྣམས་ཐམས་ཅད་སྨྲ་བ་པོ།། 
འཇིག་རྟེན་རྣམས་ཀྱི་སྟོན་པ་པོ།། 
ཞལ་བཟང་ཟླ་བ་ཉ་བ་འདྲ།། 
སྐུ་སྨད་རིན་ཆེན་ཀུན་གྱིས་བརྒྱན།། 
གསེར་གྱི་མཆོད་སྡོང་འདྲ་བར་གནས།། 
འོད་ཟེར་ཉི་མ་སྟོང་བས་ལྷག།
ཚངས་པ་ལ་སོགས་ཕྱག་བགྱིས་པའོ།། 
འཕགས་པ་སྤྱན་རས་གཟིགས་དབང་ཕྱུག་ལ་མཚན་བརྒྱ་རྩ་བརྒྱད་ཀྱིས་གང་ཞིག་སྟོད་པ་བྱེད་པ་དེ་མཚམས་མེད་པ་ལྔ་བྱས་པའི་ལས་ཀྱི་སྒྲིབ་པ་ཡོངས་སུ་བྱང་བར་འགྱུར་རོ།། 
དཀྱིལ་འཁོར་ཐམས་ཅད་དུ་ཞུགས་པར་འགྱུར་རོ།། 
གསང་སྔགས་ཐམས་ཅད་ཀྱང་འགྲུབ་པར་འགྱུར་རོ།། 
བསྐལ་པ་སྟོང་གི་བར་དུ་ཡང་ངན་འགྲོར་མི་སྐྱེའོ།། 
མནར་མེད་པར་མི་འགྲོའོ།། 
སུ་ཞིག་ནང་པར་ལངས་ནས་ཀློག་གམ།
ཀློག་ཏུ་འཇུག་གམ།
ཁ་ཏོན་དུ་འདོན་ན་མི་དེའི་ལུས་ལ་མཛེ་དང་།
ཤུ་བ་དང་གློ་ན་བ་དང་དབུགས་མི་བདེ་བ་ལ་སོགས་པའི་ནད་ཐམས་ཅད་ལས་ཐར་བར་འགྱུར་རོ།། 
སྐྱེས་སོ་ཅོག་ཏུ་སྐྱེ་བ་དྲན་པར་འགྱུར་རོ།། 
ལྷའི་བུ་དང་འདྲ་བར་འགྱུར་རོ།། 
འཆི་བའི་དུས་ཀྱི་ཚེ་ན་ཡང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ།། 
གར་སྐྱེས་གར་གནས་ཀྱང་འཕགས་པ་སྤྱན་རས་གཟིགས་ཀྱི་དབང་ཕྱུག་དང་མི་འབྲལ་བར་འགྱུར་རོ།། 
རྟག་ཏུ་བཟླས་བརྗོད་བྱས་ན་ཡིད་གཞུངས་པར་འགྱུར་རོ།། 
སེམས་དཔའ་བར་འགྱུར་རོ།། 
དབྱངས་སྙན་པར་འགྱུར་རོ།། 
སྐལ་བ་བཟང་པོར་འགྱུར་རོ།། 
གཙུག་ལག་ཐམས་ཅད་ལ་མཁས་པར་འགྱུར་རོ།། 
ཚིག་བཙུན་པར་འགྱུར་རོ།། 
བསྟོད་པ་འདིས་བསྟོད་ན་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་དྲུག་ཅུ་རྩ་གཉིས་སྙེད་ལ་མཆོད་པ་བྱས་པར་འགྱུར་རོ།། 
རྣམ་པར་སྨིན་པ་ཡང་དེ་དང་འདྲ་བས་ན་བྱེ་བྲག་མེད་དོ།། 
རྒྱལ་བ་ཐམས་ཅད་ཀྱི་རིང་བསྲེལ་རིན་པོ་ཆེ་ཟ་མ་ཏོག་ཅེས་བྱ་བ་འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་རྫོགས་སོ།།
