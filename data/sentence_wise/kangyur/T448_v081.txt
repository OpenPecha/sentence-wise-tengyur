༄༅།། རྒྱ་གར་སྐད་དུ།
ས་མཱ་ཛ་པ་ར་མཱ་རྠ་སརྦ་ཀ་རྨོད་ཡ་ནཱ་མ་ཏཱ་རཱ་ཡོ་གི་ནཱི་ཏནྟྲ་རཱ་ཛ།
བོད་སྐད་དུ།
ཕྲིན་ལས་ཐམས་ཅད་འབྱུང་བའི་སྒྲོལ་མང་འདུས་པ་དོན་དམ་པ་ཞེས་བྱ་བ་རྣལ་འབྱོར་མའི་རྒྱུད་ཀྱི་རྒྱལ་པོ།
སྒྲོལ་མ་ལ་ཕྱག་འཚལ་ལོ།། 
དེ་ནས་དངོས་གྲུབ་ཐམས་ཅད་ནི།། 
རབ་ཏུ་སྒྲུབ་བྱེད་བཤད་པར་བྱ།། 
བུད་མེད་བྱེ་བ་ཕྲག་བརྒྱ་ཡང་།། 
བདག་ལ་དད་པས་འདུད་པར་བྱེད།། 
ལྷ་དང་ལྷ་མིན་རིག་འཛིན་དང་།། 
མི་ཡི་གཙོ་བོ་དབང་དུ་བྱེད།། 
ཉི་མ་ཟླ་བ་དང་མཚུངས་ཤིང་།། 
མཁའ་ལྡིང་རྒྱལ་པོས་རྣམ་པར་འདུད།། 
ཀླུ་རྣམས་སྡིགས་པར་བྱེད་པ་དང་།། 
མིད་ང་མི་མིན་གང་གི་ཡང་།། 
བུ་མོ་ཐམས་ཅད་འཛག་བྱེད་པ།། 
སྐྱེས་པ་གཅིག་གིས་འདོད་ཆེན་གྱིས།། 
མི་ཡི་བུ་མོ་ཁྲི་ཕྲག་དང་།། 
ཉིན་རེ་ལྷ་དང་ལྷ་མིན་མོ།། 
བུད་མེད་འབུམ་ཕྲག་ཟིལ་གནོན་པ།། 
ཁུ་བར་རེངས་བའི་བྱེད་པ་ལས།། 
གཅིག་གིས་ཐམས་ཅད་འདོད་སྤྱོད་པ།། 
རྡོ་རྗེར་བྱེད་པ་རབ་ཏུ་བཤད།། 
འཇིགས་པ་ཀུན་ལས་ཐར་པ་དང་།། 
བསྐལ་བ་ཆེན་པོར་ཚེ་ཡང་གནས།། 
མཁའ་ལ་འགྲོ་དང་མི་སྣང་དང་།། 
རི་ལུ་ལ་སོགས་རིག་འཛིན་དང་།། 
བཅུད་ཀྱི་ལེན་དང་གནོན་སྦྱིན་མོ།། 
རབ་ཏུ་སྒྲུབ་བྱེད་སྔགས་ཆེན་པོ།། 
ཁག་ཁྲིག་བཅུ་གཉིས་མཁའ་འགྲོ་མ།། 
འབྱུང་པོ་བྱེ་བ་མཐུ་ཆེན་དང་།། 
གྲོང་འཁྱེར་གསུམ་འཛོམས་ཚངས་སོགས་ལྷ།། 
མངག་གཞུག་ཉིད་དུ་བྱེད་པར་འགྱུར།། 
འདས་པའི་དུས་ན་རྡོ་རྗེ་ཅན།། 
སངས་རྒྱས་དབུགས་དབྱུང་དཀྱིལ་འཁོར་སྤྲུལ།། 
བདེ་མཆོག་བདེ་མཆོག་དགོས་རྡོ་རྗེ།། 
ཡིད་བདེ་ཐིགས་ལེ་ལ་སོགས་བསྟན།། 
འབུམ་ཕྲག་བརྒྱ་བ་སྒྲོལ་མ་ཡི།། 
སྔགས་ཀྱི་རྒྱལ་པོ་སྔོན་བཤད་པ།། 
རྫོགས་ལྡན་དུས་སུ་མི་རྣམས་སྤྱོད།། 
དེ་ནས་འབུམ་ཕྲག་དྲུག་པ་བཤད།། 
དེ་ཡང་ནུབ་ནས་ཁྲི་གཉིས་སྤྱོད།། 
ཕྱི་མའི་དུས་སུ་བཤད་པ་ཡིན།། 
དེ་ཡི་སྙིང་པོ་རྩོད་དུས་འདིར།། 
གཡོན་པས་སྤྱོད་པས་རྣམས་སྤྱོད་པས།། 
ངེས་བརྗོད་འབུམ་གྱི་རྗེས་འབྲང་བ།། 
སླར་ཡང་རྒྱུད་འདི་སྣང་བ་འགྱུར།། 
ངེས་པ་འདོད་ཆགས་ཆགས་ཆེན་འདིས།། 
འདོད་ལྡན་རྣམས་ལ་བྱང་ཆུབ་སྟེར།། 
སངས་རྒྱས་ཕྲིན་ལས་ཐམས་ཅད་འབྱུང་།། 
དམ་ཚིག་སྒྲོལ་མ་ཞེས་བྱའི་སྔགས།། 
མཁའ་འགྲོ་མ་ཀུན་འདུས་པ་ལས།། 
དམ་པའི་དོན་ཡང་འགྲུབ་པའོ།། 
དེ་ནས་བཅོམ་ལྡན་འདས་མ་དམ་ཚིག་སྒྲོན་མས་རིག་སྔགས་ཀྱི་རྒྱལ་མོ་འདི་གསུངས་སོ།། 
ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།
འདི་ནི་དངོས་གྲུབ་ཐམས་ཅད་བྱེད་པའོ།། 
ཨོཾ་ཀུ་རུ་ཀུལླེ་ཧྲཱིཿ་སྭཱཧཱ།
ཀུ་རུ་ཀུ་ལླེའོ།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཕཊ།
སྙིང་པོའོ།། 
ཨོཾ་ཏཱ་རེ་སྭཱ་ཧཱ།
གསུང་སྐུལ་བ་མྱེད་པའོ།། 
ཨོཾ་ཨཱཿ་ཏྃ་ཧཱུྃ།
ཐུགས་སྤྲུལ་བ་བྱེད་པའོ།། 
ན་མོ་རཏྣ་ཏྲ་ཡཱ་ཡ།
ན་མོ་ཨཱ་རླ་ཨཱ་བ་ལོ་ཀི་ཏེ་ཤྲ་རུ་ཡ།
པོ་དྷི་སརྦཱ་ཡ།
མ་ཧཱ་སྭཱ་ཏྭ་ཡ།
མ་ཧཱ་ཀ་རུ་ཎཱི་ཀཱ་ཡ།
ཏ་ངྱ་ཐཱ།
ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཾ།
པྲ་དུཥྚཾ།
མ་མ་ཀྲྀ་ཏེ།
ཛམྦྷ་ཡ།
སྟཾ་བྷ་ཡ།
མོ་ཧཱ་ཡ།
བནྡྷ་ཡ།
ཧཱུྃ་ཧཱུྃ་ཧྱྃ།
ཕཊ་ཕཊཕཊ།
སརྦ་དུཥྚཾ་སྟཾ་བྷ་ནི་ཏཱ་རེ་སྭཱ་ཧཱ།
འདི་ནི་ལས་ཐམས་ཅད་བྱེད་པའོ།། 
མྃ་མྃ་པྃ་ཏྃ་ཧཱུྃ།
ལྷ་མོ་ལྔའིའོ།། 
ཨོཾ་ཨཱ་ར་ལླྀ་བྷྱོ་བྷྱོ་ཧ་ཧ་ཧ་ཧ་སི་སི་སི་སི།
ཞེས་པ་ནི་ཧེ་རུ་ཀའི་སྔགས་སོ།། 
ཨོཾ་ཨཱ་རལླྀར་གི་ཕེཾ་ཕེཾ་ཕེཾ་བྷྱོ་སྭཱ་ཧཱ།
ཞེས་པ་ནི་སྔགས་གཉིས་པའོ།། 
ཨོཾ་བཛྲ་པཱ་རཱ་ཧཱི་ཨཱ་བེ་ཤ་ཡ་སརྦ་ཛྭ་ར་ཎ་ཧྲཱིཿ་སྭཱ་ཧཱ།
རྡོ་རྗེ་ཕག་མོའོ།། 
ཨོཾ་མ་རི་ཙྱེ་མ་སྭཱ་ཧཱ།
འོད་ཟེར་ཅན་མའིའོ།། 
ཨོཾ་ཧྲིཾ་ཏྲཱིཾ་ཧཱུྃ་ཕཊ།
རལ་པ་གཅིག་མའིའོ།། 
ཨོཾ་སྭཱ་ཧཱ།
ཞི་བར་བྱེད་པའོ།། 
ཨོཾ་ཨོཾ།
རྒྱས་པར་བྱེད་པའོ།། 
ཨོཾ་བཱ་ཥ་ཊ་ཧོ།
དབང་དུ་བྱེད་པའོ།། 
ཨོཾ་ཕཊ།
གསོད་པ་བྱེད་པའོ།། 
སྭཱ་ཧཱ།
ལྃ།
ལྃ།
ལྃ།
ཧྲཱིཿ་ཛཿ་ཕཊ།
ཕཊ།
ཅེས་པ་ནི་ལས་བརྒྱད་བྱེད་པའོ།
ཛཿ་ཧཱུྃ་བཾ་བྃ་ཧོཿ།
འགུགས་པ་བྱེད་པའོ།། 
ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
སྲུང་བའིའོ།། 
སྤ་ར་ཎ་ཕཊ།
སྤྲོ་བའིའོ།།
ཨོཾ་ཨ་ཀྲོདྷཻ་ཀ་ཡ་མཱནྟཱ་ཀ་ཧཱུྃ།
གཤིན་རྗེ་གཤིན་ཀྱིའོ།། 
ཨོཾ་ན་མོ་ཨ་ཙ་ལ་ཀཱ་ན་ཙེཊྚཱ་ཙེཊྚཱ་ཙེཊྚཱ་ཙེ་ཊྚཱ་ཏུཊྚ་ཏུཊྚ་གྷ་གྷ་གྷཱ་ཏ་ཡ་ཧཱུྃ་ཕཊ།
གཏམ་པོའིའོ།།
ཨོཾ་པདྨཱནྡ་ཀྲྀཏ་བཛྲ་ཀྲོ་དྷ་བྷ་ཧ་ཡ་གྲཱི་བ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ།
རྟ་མགྲིན་གྱིའོ།།
ན་མཿ་སམནྟ་བུདྡྷེ་བྷོ།
ན་མོ་མཱ་ཧཱ་བཛྲ་ཀྲོདྷཱ་ཡ།
མ་ཧཱ་བྷྲོ་ཏཱ་ཊ་བྷཻ་ར་དཱ་བཱ་ཡ།
བཛྲ་སནྡོ་ཏད་ངྷ་ཡ།
ཨོཾ་ཨ་མྲྀ་ཏ་ཀུཎྜ་ལི་ཧཱུྃ་ཕཊ།
བདུད་རྩི་འཁྱིལ་པའི་འོ།།
ཨོཾ་ཧཱུྃ་ཤྲི་ཡ་དེ་བཱི་ཀཱ་ལཱི་ཀཱ་ལཱི་མཱ་ཧཱ་ཀཱ་ལཱི་ཧཱུྃ་བྷྱོ།
ཨོཾ་མཱ་ཧཱ་ཀཱ་ལཱི་ཀ་ར་ལཱི་བིཀྲནྡ་ཀཱ་ལ་རཱ་ཏཱི་ཅནྜ་རུ་པིཎཱི་ཧཱུྃ་ཕཊ།
ལྷ་མོ་ནག་མོའི་སྔགས་སོ།། 
ཨོཾ་བཛྲ་ཀཱི་ལི་ཀཱི་ལཱ་ཡ་སརྦ་བིགྷཱནཱ་མྟ་ཧཱུྃ་ཕཊ།
ཕུར་བུས་གདབ་པའི་འོ།། 
སྔགས་ཀྱི་ལེའུ་སྟེ་དང་པོའོ།།།། 
དེ་ནས་བཅོམ་ལྡན་འདས་མའི་ཐུགས་ཀ་ནས་ཞགས་པ་དང་ལྕགས་དཀྱུའི་ཚོགས་སྤྲོས་ཏེ།
ན་མཿ་སནྟ་ཀཱ་ཡ་པཱ་ཀྩིཊྚ་བཛྲཱཎཱཾ་ཨོཾ་ཊཀྐི་ཧཱུྃ་ཛཿ་ཞེས་པའི་སྔགས་འདི་ཕྱུང་ངོ།། 
གདུག་པ་ཐམས་ཅད་བཀུག་ནས་ཀྱང་།། 
ནམ་མཁའི་དབྱིངས་སུ་སྐྱེལ་ནས་ནི།། 
རྡོ་རྗེ་ཕུར་བའི་ཚོགས་སྤྲོས་ནས།། 
གནས་ལྔ་དག་ཏུ་ཕུར་བུས་བཏབ།། 
བདུད་རྩི་འཁྱིལ་བ་ཁྲོ་བོ་ཆེ།། 
རྡོ་རྗེ་ཕུར་བུ་སྐུལ་བར་མཛོད།། 
སྟོང་གསུམ་དག་གི་ཁོར་ཡུག་ལ།། 
བགེགས་རྣམས་ཐམས་ཅད་འཆིང་བར་མཛད།། 
ཨོཾ་ལཾ་སྟྭ་མྦྷ་ཡ་ལཾ།
གྲོག་མཁར་ས་ལ་གཟིགས་བྱས་ནས།། 
རྐང་པ་གཡས་པས་མནན་བྱས་ལ།། 
མི་རུས་ལས་སྐྱེས་ཕུར་བུ་ཡིས།། 
བཏབ་ན་དེ་ཡི་མོད་ལ་འཆི།། 
སྦྲུལ་དང་སེངྒེ་གླང་པོ་དང་།། 
རྐུན་པོའི་ཡན་ལག་དག་ལ་གདབ།། 
འདི་ཡི་གདུག་ཅིང་སྡང་སེམས་ལྡན།། 
ལོག་འདྲེན་དག་ལ་གདབ་པར་བྱ།། 
ཡེ་ཤེས་པདྨ་ཁ་ཕྱེ་ནས།། 
རྡོ་རྗེ་ཕུར་བུའི་ཁ་སྦྱོར་བས།། 
རང་རང་རིགས་ཀྱི་མགོ་བོ་བཅས།། 
རྡོ་རྗེ་སེམས་སོགས་སྔགས་ལ་གདབ།། 
འདི་ཡིས་རྡོ་རྗེ་འགྲུབ་པར་འགྱུར།། 
རྡོ་རྗེ་ཕུར་བུས་བཏབ་པ་ན།། 
ཕུང་པོ་རབ་ཏུ་འཇིག་པ་དང་།། 
རྡོ་རྗེ་གནས་ཀྱང་ཐོབ་པར་འགྱུར།། 
ཞེས་གསུངས་སོ།། 
དེ་ལ་འདི་ནི་རྣལ་འབྱོར་ཆེན་པོའི་དམ་ཚིག་གོ།། 
ཟླ་བ་ཉི་མའི་རླུང་གི་དབུས།། 
རང་སྔགས་ས་བོན་བསྒོམ་པར་བྱ།། 
ལྷ་ཡི་དེ་ཉིད་དམིགས་གྱུར་ན།། 
བཅུ་དྲུག་པ་ལ་དེ་འགྲུབ་འགྱུར།། 
སེམས་ནི་ནམ་མཁའ་གྱུར་པ་ལ།། 
ཟླ་བ་ཉི་མ་ནུབ་པ་དང་།། 
མིན་པའི་ཡེ་ཤེས་ཐིམ་པ་ན།། 
རྡོ་རྗེ་ལྷ་ནི་འགྲུབ་པར་འགྱུར།། 
ཡང་ན་རྡོ་རྗེའི་རྟུལ་ཞུགས་ཀྱིས།། 
ལུས་ཀྱི་དྲི་མ་རབ་སྦྱངས་ནས།། 
ཡེ་ཤེས་ཆེན་པོ་རང་སྔགས་ལྷ།། 
ཟླ་བ་ཉ་ལ་འགྲུབ་པར་འགྱུར།། 
རང་སྔགས་ས་བོན་འོད་ཟེར་གྱིས།། 
རྡོ་རྗེ་གུར་སོགས་བརྟག་པར་བྱ།། 
འཇིགས་པ་བརྒྱད་ལས་བསྲུང་པ་དང་།། 
ལུས་མེད་རྣམས་ཀྱིས་ཀྱང་མི་མཐོང་།། 
སྤུ་ལས་ནད་རྣམས་སྤྲེའུ་འམ།། 
ཁྱི་དང་འདྲ་བར་རབ་ཏུ་དབྱུང་།། 
ཡེ་ཤེས་སེམས་དཔའི་དམ་ཚིག་འདིས།། 
རྡོ་རྗེས་མཚོན་ཆས་བསྣུན་པར་བྱ།། 
ནམ་མཁའི་དབྱིངས་ཀྱི་དབུས་སུ་ནི།། 
ཡེ་ཤེས་མེ་དཔུང་དཀར་པོ་བསམ།། 
སེམས་ཅན་ཁམས་ནི་མ་ལུས་པའི།། 
གནས་ལས་མེ་ནི་འབར་བ་བསྒྲུབས།། 
མཚམས་མེད་ལྔ་དག་བྱེད་པ་ཡང་།། 
གཙང་མའི་གནས་སུ་འགྲོཔ་བར་བྱ།། 
སྡིག་པ་རྡོ་རྗེའི་ཡེ་ཤེས་འདིས།། 
སྐད་ཅིག་གིས་ནི་དཔལ་ལྡན་འགྱུར།། 
ལྟེ་བའི་དབུས་སུ་རེག་པ་སམ།། 
ཨ་ནི་མཆོག་ཏུ་ཕྲ་བ་སྟེ།། 
མི་འགྱུར་ཉམས་དགའ་བདེ་བའི་གནས།། 
མི་ཤིགས་ཚངས་པ་འགྲུབ་པའི་འགྱུར།། 
རང་སྔགས་ཧཱུྃ་དང་ཡི་གེ་ཨོཾ།། 
རྡོ་རྗེ་ཨཱཿ་ཡིག་བསམ་པར་བྱ།། 
རླུང་གི་དེ་ཉིད་རབ་གྲུབ་ནས།། 
མི་འགྲོ་དྲག་པོའི་ངག་ཏུ་འགྱུར།། 
འོད་ཟེར་རྣམ་ལྔ་སྙིང་གར་གནས།། 
པདྨས་རྡོ་རྗེར་བྱེད་པ་སྟེ།། 
ཡེ་ཤེས་ཁྱབ་འཇུག་རྒྱལ་པོར་འགྱུར།། 
དེ་ནས་རྡོ་རྗེ་སྙིང་པོ་ལ་སོགས་པ་རྣལ་འབྱོར་གྱི་དབང་ཕྱུག་རྣམས་ཀྱིས་གསོལ་བ།
བཅོམ་ལྡན་འདས་མ་འདི་ཅི་ཞིག་ལགས།
ལྟེ་བ་ལས་ནི་རླུང་ཁམས་འབྱུང་།། 
ཅི་ཕྱིར་ལུས་ཀྱི་ཆོས་སུ་འགྱུར།། 
བདུད་ལས་འདས་པའི་ལམ་བསྒོམས་པས།། 
ཇི་ལྟར་ཚངས་པ་ལ་སོགས་འགྱུར།། 
པདྨས་རྡོ་རྗེ་འབྱེད་བྱེད་ཅི།། 
འདི་དག་ཅི་ཕྱིར་འགལ་མི་འགྱུར།། 
དམ་ཚིག་དེ་ཉིད་མཁྱེན་པས་གསུངས།། 
ཉོན་ཅིག་རྡོ་རྗེ་ཇི་བཞིན་ཉོན།། 
ལུས་ནི་གཞན་དག་ཡོད་མ་ཡིན།། 
སེམས་ཀྱི་རང་བཞིན་རྣམ་གཡོ་བ།། 
དེ་ལས་འཁྲུལ་བའི་ལུས་པོ་འབྱུང་།། 
ལྟེ་བ་སྤུ་ཞེས་བཤད་པ་སྟེ།། 
དེ་དག་དེ་ལས་བྱུང་བ་ཡིན།། 
བྲམ་ཟེ་མོ་ལ་འདོད་སྤྱོད་པ།། 
རྡོ་རྗེ་སྐུ་རུ་འགྱུར་བའོ།། 
རླུང་གིས་སྨྲ་བར་བྱེད་པའི་ཕྱིར།། 
རྡོ་རྗེ་ངག་སྟེ་དེ་ཉིད་བརྗོད།། 
དབྱངས་མཁན་བུ་མོས་དམ་ཚིག་གིས།། 
རྡོ་རྗེའི་གསུངས་དུ་འགྱུར་བ་ཡིན།། 
འཁྲུལ་པས་གཉིས་སུ་རྟོག་པའི་སེམས།། 
ཐིག་ལེ་འདི་ལས་འགྱུར་བའི་ཕྱིར།། 
མིག་མཛེས་གཡུང་མོའི་དམ་ཚིག་གིས།། 
རྡོ་རྗེ་ཐུགས་སུ་འགྱུར་པའོ།། 
ང་ནི་འགྲོ་བས་མི་ཤེས་ཏེ།། 
ཚངས་པ་ཁྱབ་འཇུག་དབང་ཕྱུག་ཆེ།། 
འཕྲུལ་ལྡན་ལྷ་ཞེས་འཇིག་རྟེན་རྟོག།
སྐུ་དང་གསུང་ཐུགས་རྡོ་རྗེ་སྟེ།། 
ཐམས་ཅད་ང་ཡི་རྣམ་པར་འཕྲུལ།། 
སྐུ་ཡི་རྡོ་རྗེ་ཚངས་པར་འགྱུར།། 
གསུང་གི་རྡོ་རྗེ་དབང་ཕྱུག་ཆེ།། 
འཇུག་སེལ་ཐུགས་ཀྱི་རྡོ་རྗེའོ།། 
འདི་ནི་ཡང་དག་རྫོགས་སངས་རྒྱས།། 
སེམས་ཅན་ཁམས་ལ་དབྱེར་མེད་དེ།། 
དེ་དག་རྣམས་ཀྱི་ལུས་ངག་ཡིད།། 
མཉམ་གྱུར་ཚངས་ལ་སོགས་པར་སྣང་།། 
ལུས་ནི་སྤྲུལ་བའི་འཁོར་ལོ་གནས།། 
མགྲིན་པ་དེ་བཞིན་རྨི་ལམ་མོ།། 
གཉིད་ཀྱི་རྣལ་འབྱོར་སྙིང་གར་དགོད།། 
བདེ་བར་སྤྱི་བོར་མངོན་པར་བརྗོད།། 
གཞན་ཡང་རྩ་ལྷུག་བརྗོད་པ་དང་།། 
རི་བོང་སྟག་སོགས་ཆུ་བོ་དང་།། 
ཉིན་མཚན་ལ་སོགས་དངོས་ཀུན་ཏུ།། 
སངས་རྒྱས་གར་མཁན་ཟློས་དར་མཛད།། 
གཉིད་ལ་རྡོ་རྗེས་རྣམ་སྒོམ་པ།། 
ཚངས་པའི་དམ་ཚིག་གཏི་མུག་སྤོར།། 
གཞན་གྱིས་གཉིད་དག་སྤོང་བར་དཀའ།། 
བུད་མེད་བྲལ་ལ་སྡོམ་བརྩོན་མེད།། 
འདོད་ལྡན་ཚངས་སྤྱོད་ཆེན་པོ་ནི།། 
ཞི་བའི་དམ་ཚིག་འདོད་ཆགས་སྤོང་།། 
ཞེ་སྡང་རྡོ་རྗེར་རྣམ་སྒོམ་ན།། 
རྨོངས་སེལ་ཁྱབ་འཇུག་དམ་ཚིག་གོ།། 
གཞན་ལ་བྱམས་པས་སྤོང་བར་དཀའ།། 
རྣམ་པ་འདི་གསུམ་གསང་ཆེན་པོ།། 
ལྷ་ཡི་བདེ་བ་སེར་སྣར་བཅས།། 
བརྩོན་འགྲུས་ཕྲག་དོག་དམ་ཚིག་སྟེ།། 
གཡོ་སྒྱུས་བདུད་རྣམས་འདུལ་བྱེད་པ།། 
དམ་ཚིག་ཤིན་ཏུ་འདའ་བར་དཀའ།། 
པདྨའི་སྙིང་པོ་བདེ་བ་ཅན།། 
ཇི་སྲིད་མ་རྙེད་འབྲས་བུ་མེད།། 
རྡོར་དབྱིངས་དབང་ཕྱུག་རྩ་འདི་ཡིས།། 
རྡོ་རྗེ་གཉིས་སྤང་འབྱེད་པར་བྱེད།། 
ཤེས་རབ་རྟོགས་པ་བྱེད་པ་ཐབས།། 
ཤེས་རབ་མེད་ལ་ཐབས་མཁས་མེད།། 
རྡོ་རྗེས་པདྨ་རྒྱས་བྱེད་ཀྱི།། 
པདྨས་རྡོ་རྗེ་འབྱེད་པར་བྱེད།། 
སྤྲུལ་པ་བདེ་ཆེན་འཁོར་ལོས་ཀྱང་།། 
ཆོས་དང་ལོངས་སྤྱོད་རྣམ་པར་འབྱེད།། 
དེ་ལྟས་འདི་ནི་གསང་ཆེན་སྟེ།། 
རྒྱུད་གཞན་དུ་ནི་འབད་པས་སྦས།། 
དེ་ལ་འདི་ནི་སྐུ་གསུམ་རྡོ་རྗེའི་གསང་བའོ།། 
སེམས་མེད་གནས་དང་འཁྲུལ་སྐྱེད་དང་།། 
སྔོན་གནས་རྣམ་པར་གསལ་བ་ཡི།། 
འཇིག་རྟེན་འདི་ལ་སྐུ་གསུམ་གནས།། 
ཆོས་དང་ལོངས་སྤྱོད་རྫོགས་སྤྲུལ་པའོ།། 
རང་བྱུང་ངོ་བོ་བརྗོད་མེད་པ།། 
ཆོས་ཀུན་རང་བཞིན་ཞི་བ་བརྙེས།། 
རྐྱེན་ནི་རྣམ་པར་བཀྲ་བ་མཁྱེན།། 
རྡོ་རྗེ་ཅན་གྱི་ཆོས་སྐུའོ།། 
མེ་ལོང་གཟུགས་བརྙན་ལྟར་སེམས་འདི།། 
ཕྲ་ཞིང་ལུས་ནི་རྔུལ་མེད་པ།། 
སྐད་ཀྱང་སྒྲ་བརྙན་ལྟ་བུ་སྟེ།། 
དག་པའི་དཀྱིལ་འཁོར་སྣང་བའོ།། 
སེམས་ཅན་བསམ་པ་ཇི་བཞིན་དུ།། 
སྤྲུལ་པ་ཐ་དད་སྣ་ཚོགས་འཇུག།
ལོངས་སྤྱོད་རྫོགས་དང་སྤྲུལ་པ་སྟེ།། 
གཅིག་གྱུར་འདྲེན་པ་བདེ་བ་ཆེ།། 
རྩ་ཡི་དྲ་བ་ལྷ་མོ་སྟེ།། 
དེ་བཞིན་ཁམས་དང་ཉེར་བཅས་པའི།། 
བུད་མེད་རྣལ་འབྱོར་མའི་དཀྱིལ་འཁོར།། 
སྤངས་ནས་རི་མོ་སུ་ཞིག་ལེན།། 
དེ་ལ་འདི་ནི་རྗེས་སུ་རྣལ་འབྱོར་གྱི་དམ་ཚིག་གོ།། 
དྲི་མས་སེམས་ནི་མངོན་བསྒོས་པས།། 
རྣམ་ཤེས་ཡེ་ཤེས་བདག་མི་འགྱུར།། 
ཐེག་པ་མཆོག་གི་བགྲོད་པའི་གནས།། 
ཡེ་ཤེས་དབང་མོ་ཉན་པར་མ་འཚལ།། 
ཉོན་ཅིག་ཇི་བཞིན་རྡོ་རྗེ་ཉོན།། 
དངོས་པོ་བདེན་རྫུན་རྣམ་དཔྱད་ན།། 
རྫུན་པའི་རྡོ་རྗེ་ཡང་དག་མཐོང་།། 
རང་བཞིན་དག་པའི་དེ་ཁོ་ན།། 
ཨ་ཞེས་བྱ་བ་ནི་མ་སྐྱེས་པའི་གཟུངས་ཀྱི་སྒོའོ།། 
ཧཱུྃ་ཞེས་བྱ་བ་ནི་ཡེ་ཤེས་དང་ལྡན་པའི་གཟུངས་ཀྱི་སྒོའོ།། 
ཕཊ་ཀྱི་བྱ་བ་ནི་གདགས་པར་བྱེད་པའི་གཟུངས་ཀྱི་སྒོའོ།། 
ཏྲྃ་ཞེས་བྱ་བ་ནི་ཉི་མའི་གཟུངས་ཀྱི་སྒོའོ།། 
ཨཱཿ་ཞེས་བྱ་བ་ནི་སྨྲ་བ་ཐམས་ཅད་ཀྱི་གཟུངས་ཀྱི་སྒོའོ།། 
ཧ་ཞེས་བྱ་བ་ནི་འཆི་བ་མེད་པའི་གཟུངས་ཀྱི་སྒོའོ།། 
ཧྲཱིུ་ཞེས་བྱ་བ་ནི་རྗེས་སུ་ཆགས་པའི་གཟུངས་ཀྱི་སྒོའོ།། 
ཨོཾ་ཞེས་བྱ་བ་ནི་འཇིགས་པར་བྱེད་པའི་གཟུངས་ཀྱི་སྒོའོ།། 
ཁཾ་ཞེས་བྱ་བ་ནི་ནམ་མཁའ་ལྟ་བུའི་གཟུངས་ཀྱི་སྒོའོ།། 
ཨོཾ་ཞེས་བྱ་བ་ནི་བདེ་བ་ཆེན་པོའི་གཟུངས་ཀྱི་སྒོའོ།། 
ཀྵ་ཞེས་བྱ་བ་ནི་རབ་ཏུ་མི་གནས་པའི་གཟུངས་ཀྱི་སྒོའོ།། 
ཨཿ་ཞེས་བྱ་བ་ནི་གཉིས་སུ་མེད་པའི་གཟུངས་ཀྱི་སྒོའོ།། 
ཡ་ཞེས་བྱ་བ་ནི་རྡི་རྗེ་རླུང་སྟེ་གཟུངས་ཀྱི་སྒོའོ།། 
ར་ཞེས་བྱ་བ་ནི་རྡོ་རྗེ་མེ་སྟེ་གཟུངས་ཀྱི་སྒོའོ།། 
ཝ་ཞེས་བྱ་བ་ནི་རྡོ་རྗེ་ཆུ་སྟེ་གཟུངས་ཀྱི་སྒོའོ།། 
ལ་ཞེས་བྱ་བ་ནི་རྡོ་རྗེ་ས་སྟེ་གཟུངས་ཀྱི་སྒོའོ།། 
ཏཾ་ཞེས་བྱ་བ་ནི་རྡོ་རྗེ་སེམས་སྟེ་གཟུངས་ཀྱི་སྒོའོ།། 
ཨིཾ་ཞེས་བྱ་བ་ནི་རྡོ་རྗེ་དཔའ་བོ་རྣམས་ཏེ་གཟུངས་ཀྱི་སྒོའོ།། 
བི་ཞེས་བྱ་བ་ནི་ནམ་མཁའི་ཁམས་སུ་བྱེད་པ་སྟེ་གཟུངས་ཀྱི་སྒོའོ།། 
ཨ་ཞེས་བྱ་བ་ནི་ཆོས་ཐམས་ཅད་ཀྱི་གཟུངས་ཀྱི་སྒོའོ།། 
རྣམ་ཤེས་ཡེ་ཤེས་རྣལ་འབྱོར་ཏེ།། 
དེ་དག་རྡོ་རྗེ་རབ་སྦྱོར་བས།། 
རྣལ་འབྱོར་ལ་ནི་རྣལ་འབྱོར་བསྒོམ།། 
རྗེས་ཀྱི་རྣལ་འབྱོར་ཞེས་བྱའོ།། 
དེ་ལ་འདི་ནི་ཤིན་ཏུ་རྣལ་འབྱོར་གྱི་དམ་ཚིག་གོ།། 
སྤྲེའུ་དང་གློག་ལྟར་མི་གནས་པ།། 
རབ་ཏུ་གཟུངས་པར་དཀའ་བའི་སེམས།། 
འདོད་པའི་རྡོ་རྗེ་རྣམ་དཔྱད་པ།། 
ཡེ་ཤེས་དབང་མོ་མཉན་པར་འཚལ།། 
ཉོན་ཅིག་ཇི་བཞིན་རྡོ་རྗེ་ཉོན།། 
གསེར་ཁམས་རྡོ་ལ་སྣུམ་གནས་པ།། 
མངོན་པར་ཞི་བ་ཡོད་མ་ཡིན།། 
སྲེག་དང་དབྱེ་བའི་ཐབས་ཀྱི་ནི།། 
ཉི་མ་བཞིན་དུ་རྣམ་པར་གསལ།། 
ལྕགས་བཞིན་མེ་ལ་རྣམ་བཟོད་ན།། 
གཞན་དག་ཅི་ཕྱིར་མི་བཟོད་བྱེད།། 
དེ་ཕྱིར་ཡེ་ཤེས་རྣམ་ཤེས་དག།
ཆ་གཉིས་རྣམ་པར་རྟོག་མི་བྱ།། 
ཆ་གཉིས་ལས་ནི་སྡིག་པ་འབྱུང་།། 
སྡིག་པས་བསོད་ནམས་ཟད་པར་འགྱུར།། 
སྡུག་བསྔལ་སྡིག་པ་ཞེས་བརྗོད་དེ།། 
བླ་མེད་བདེ་བ་བསོད་ནམས་སོ།། 
བདེ་དང་སྡུག་བསྔལ་མཉམ་གྱུར་བ།། 
བསོད་ནམས་སྡིག་མེད་རྣམ་པར་ཐར།། 
སྡུག་བསྔལ་གྱིས་ནི་སེམས་གཡེངས་ཏེ།། 
དགེ་དང་སྡིག་པ་རྣམ་པར་འབྱེད།། 
བུ་མོའི་ལོངས་སྤྱོད་བདེ་བ་ཡིས།། 
རྣམ་པར་མི་རྟོག་གཉིས་མེད་འགྲུབ།། 
རི་བོ་ཉམས་ནི་དགའ་བ་དང་།། 
ནགས་ཚལ་དབེན་པའི་ས་ཕྱོགས་སུ།། 
མིག་བཟང་བརྟན་པའོ་བློ་ལྡན་བཟུང་།། 
དང་པོ་འདུས་པར་བྱས་ནས་ནི།། 
རྡོ་རྗེ་ཆོ་ག་རབ་ཏུ་བསྒྲུབ།། 
དེ་བཞིན་གཤེགས་པའི་བཙུན་མོའོ་མཆོག།
དམ་ཚིག་ཆེན་པོ་བྱིན་གྱིས་བརླབ།། 
ཁྱོགས་དང་བརླ་ཞེས་བྱ་བ་དང་།། 
དེ་བཞིན་ཤིན་ཏུ་རྒྱོང་བ་དང་།། 
ཁབ་དང་གྲུ་མོའི་མཚན་ཉིད་བྱ།། 
བུང་བ་ལྟ་བུར་ཨི་ཡི་སྒྲ།། 
ངེས་པར་བློ་དང་ལྡན་པས་བསྐུལ།། 
སྒེག་ཆོས་སྟབས་ཀྱིས་འཁྲུད་ནས་ནི།། 
མགོ་ཡི་སྐྲ་བཟུང་ལྐོག་མ་གཟིར།། 
མ་མཆུའི་སྦྲང་རྩི་གཞིབ་པར་བྱ།། 
རྡོ་རྗེ་འཁྱུད་པས་འཁྱུད་པ་དང་།། 
རྡོ་རྗེ་འོ་ཡིས་འོ་གདབ་ཅིང་།། 
སོ་དང་སེན་མོས་བསྣུན་པར་བྱ།། 
རྡོ་རྗེ་པདྨར་རབ་འཇུག་ཅིང་།། 
སྭི་ཏ་ཀྱི་སྒྲ་རྣམས་བྱེད་པ་དང་།། 
ནུ་མ་འཚིར་དང་སྐྱེས་པའི་ཚུལ།། 
སྦྱོར་བ་ཐམས་ཅད་བྱ་བར་བྱ།། 
ནུ་མ་སོར་མོ་རྐེ་དང་མ་མཆུ་དང་།། 
རྣ་བ་མིག་དང་སྤྱི་བོ་བྷ་གར་ཡང་།། 
འོ་བྱ་རྣ་བ་མཆན་ཁུང་རྐེ་དང་རྟགས།། 
སེན་མོས་གདབ་བྱུ་ནུ་མ་མཆན་ཁུང་དང་།། 
མཁུར་ཚོས་འགྲམ་དང་རྐང་ལག་མཐིལ་དག་ཏུ།། 
ཉེད་པར་བྱ་ཞིང་འཁྱུད་པའི་སྟབས་བརྒྱད་བྱ།། 
སོར་མོ་ལིང་ག་ལྕེ་དང་ལྕེས་བསྐྱོད་ནས།། 
པདྨ་བསྐུལ་ཞིང་རྩ་མཆོག་སད་པར་བྱ།། 
ཟབ་ཆེ་བ་དང་།
ཤིན་ཏུ་ཆུང་བ་དང་།
ལྷོད་པ་དང་།
རྩུབ་པ་དང་།
རྟག་ཏུ་འཛག་པ་དང་།
དྲོད་དང་གཤེར་དང་བྲལ་བའི་བྷ་ག་ནི་སྤང་ངོ།། 
དཔངས་མཐོ་བ་དང་།
འཇམ་པ་དང་།
སྟེང་མཉམ་པ་དང་།
བརྒྱས་ཤིང་དམ་པ་དང་།
ཁྲག་དང་ཁུ་བར་ལྡན་པ་དང་།
སྤུ་ཉུང་བ་དང་།
དུས་མ་ཡིན་པར་མི་འཛག་པ་དང་།
རིང་ཞིང་སྙིང་པོ་ཟླུམ་པ་ནི་སྐལ་བ་བཟང་མོའོ།། 
དེ་ཡོངས་སུ་བསྐུལ་བས་ཇི་སྲིད་དུ་ཁོང་ནས་སཱིཏ་ཀྱི་སྒྲ་འབྱུང་བ་དེ་སྲིད་དུའོ།། 
ཧཿ་ཞེས་བྱ་བས་མཆོག་ཏུ་དགའ་བའི་ཚེ་བཅིང་བར་བྱའོ།། 
ཡང་ན།
ཧཱུྃ་ཞེས་བྱ་བ་སྙིང་ག་ལ་གནས་པའི་སྒྲ་ཡིས་སོ།། 
ཡང་ན་ཧྲིཾ་ཧ་ཞེས་བྱ་བ་མགྲིན་པ་ལ་གནས་པའི་སྒྲ་ཡིས་སོ།། 
ཧཱུྃ་དང་ཕཊཿ་ཀྱི་བྱ་བ་དང་།
མདའ་བོ་ཆེའི་སྦྱོང་བ་བྱས་ལ་ཁུ་བ་བཅིང་བར་བྱའོ།། 
གཞན་ཡང་ཆ་བཞི་བའི་ཕྱེད་ཀྱི་མཚམས་སུ་ལྷན་ཅིག་སྐྱེས་པ་བསྒོམས་པར་བྱ་སྟེ།
གལ་ཏེ་བྷ་གའི་ཟེའུ་འབྲུ་ལ་གནས་པའི་ཐིག་ལེ་ཡང་རྡོ་རྗེའི་ཁས་བཏུང་བར་བྱའོ།། 
སྐོར་བ་ལ་སོགས་པའི་སྦྱར་བ་དང་།
རླུང་གིས་སྦྱོར་བས་མཉམ་པར་བྱའོ།། 
འདི་ལ་དགང་བ་དང་།
གཞིལ་བ་དང་།
རེངས་པ་དང་།
བུམ་པ་ཅན་གྱི་སྦྱོར་བས་དགཔར་བྱས་ནས།
མི་མོ་རྣམས་ཀྱི་སྦྱོར་བ་ལ་འཇུག་སྟེ།།
ལུས་འདི་ཉིད་ཀྱི་དངོས་གྲུབ་ཐོབ་པར་བྱའོ།། 
དེ་ལས་དགའ་བ་བཞིའི་དབྱེ་བས་སྒྲུབ་པ་པོ་ལ་རེངས་པ་དང་།
རྔུལ་བ་དང་།
བ་སྤུ་ལྡང་བ་དང་།
དབུགས་འགྱུར་བ་དང་།
འདར་བ་དང་།
ཁ་དོག་ལོག་པ་དང་།
མཆི་མ་འབྱུང་བ་དང་།
ཐིམ་པ་ཞེས་བྱ་བ་སྙིང་སྟོབས་བརྒྱད་འབྱུང་ངོ།། 
བུ་མོས་ཡེ་ཤེས་ཐོབ་པ་ནི།། 
སྙིང་ནི་འགུལ་ཞིང་ཐོབ་པ་དང་།། 
འདར་དང་དྲན་པ་ཉམས་པ་དང་།། 
སྐྲ་གྲོལ་གཅེར་བུ་གཤེར་བས་ཁྱབ།། 
མདོག་དམར་རབ་ཏུ་ཕྲ་བའི་མིག།
ཡེ་ཤེས་ལྔ་ཡི་རྣམ་པར་འཕྲུལ།། 
བུད་མེད་ཤེས་བར་ཡེ་ཤེས་ཏེ།། 
དེ་ལས་ཡེ་ཤེས་ལྔ་ཐོབ་འགྱུར།། 
རྡོ་རྗེ་ཆུ་སྐྱེས་སྦྱོར་ལྡན་པ།། 
སྐུ་ཡི་རྡོ་རྗེ་སྙན་པར་བརྗོད།། 
རླུང་ནི་མཉམ་པར་གྱུར་བ་དང་།། 
སཱིཏ་ཀྱི་སྒྲ་དང་སྐད་འགྱུར་པ།། 
གསུང་ནི་ཉེ་བར་སྒྲུབ་པ་པོ།། 
སྐྱོབ་པ་ལས་ནི་རབ་ཞུ་བ།། 
ནོར་བུ་བཅུ་དྲུག་ཆ་བབས་ཏེ།། 
ཡིད་ཀྱི་བདེ་བས་གཉིས་འགག་པས།། 
ཐུགས་ཀྱི་དེ་ཉིད་སྒྲུབ་པར་མཛོད།། 
གཞུ་ཡི་གཟུགས་ཅན་རབ་སྦྱོར་བས།། 
དུང་དང་ཀུནྡ་ལྟར་ཐིག་ལེ།། 
སྡོམ་བརྩོན་བདེ་བས་གཟུང་བར་བྱ།། 
རང་གི་རིག་པའི་ཡེ་ཤེས་མཆོག།
གྲུབ་པ་ཆེན་པོ་དེ་ཉིད་དེ།། 
རྣམ་ཤེས་ཡེ་ཤེས་དག་པར་བྱེད།། 
འདི་ཡིས་རྡོ་རྗེ་བདག་ཉིད་ཆེ།། 
སྐུ་གསུམ་མི་ཕྱེད་ལས་བྱུང་བའི།། 
ཡེ་ཤེས་རྒྱ་མཚོ་འགྲུབ་པར་འགྱུར།། 
ཡེ་ཤེས་ཆེན་པོ་རབ་སྦྱོར་བས།། 
ཤིན་ཏུ་རྣལ་འབྱོར་མཁས་པས་བསྟོད།། 
བུད་མེད་སྒྱུ་མའི་ཕྱག་རྒྱ་འདི།། 
དམ་ཚིག་རྣམས་ཀྱི་མཆོག་གི་མཆོག།
ངན་ཟོས་ངན་སྤྱད་ཐམས་ཅད་ཀྱིས།། 
སྒྲིབ་པ་དག་ཏུ་ཡོངས་མི་འགྱུར།། 
དེ་སྐད་ཅེས་གསུངས་སོ།། 
དེ་ལ་འདི་ནི་རྣལ་འབྱོར་དང་པོའི་དམ་ཚིག་གོ།
ཨུ་ཏྤལ་མི་འཇིགས་ཕྱག་རྒྱ་ཅན།། 
ཕྱག་གཉིས་རྣལ་འབྱོར་བསྒོམས་བྱས་ལ།། 
ནམ་མཁའི་དབྱིངས་ཀྱི་དབུས་གནས་པར།། 
དཀྱིལ་འཁོར་གྲུ་བཞི་སྒོ་བཞི་བ།། 
དབུས་སུ་ཀུན་ནས་ཟླུམ་པོ་སྟེ།། 
ལས་ཀྱི་སྣམ་བུ་ལྔ་དང་ལྡན།། 
ཨུཏྤལ་དམར་པོ་སིལ་མར་དགྲམ།། 
ཟླ་བ་ཉི་མའི་སྦྱོར་བ་ལས།། 
དམ་ཚིག་སྒྲོལ་མ་བསམ་པར་བྱ།། 
ལྗང་སྔོན་འོད་ཟེར་དམར་པོ་འཁྱིལ།། 
མཆེ་བ་གཙིགས་པ་མེ་སྟག་འབར།། 
མཆོད་སྦྱིན་གྲི་གུག་ཌ་མ་རུ།། 
མདའ་དང་ཨུཏྤལ་སྡོང་པོ་དང་།། 
ཐོད་པ་ཁྲག་ཅན་རྩ་གསུམ་དང་།། 
བཞི་བ་མེ་ཏོག་གཞུ་འཛིན་པའོ།། 
དུར་ཁྲོད་རྒྱན་དང་ཨུཏྤལ་རྒྱན།། 
གཡས་བརྐྱང་རོལ་བའི་སྐྱིལ་ཀྲུང་ཅན།། 
རང་རང་སྔགས་ལས་ལྷ་མོའོ་ཚོགས།། 
སྙིང་གའི་དབུས་ནས་སྤྲོ་བར་བྱ།། 
ཨོཾ་ཏཱ་རེ་སྭཱ་ཧཱ།
མིག་ལའོ།། 
ཨོཾ་ཏུཏྟཱ་རེ་སྭཱ་ཧཱ།
རྣ་བ་ལའོ།། 
ཨོཾ་ཏུ་སྭཱ་ཧཱ།
ལྕེ་ལའོ།། 
ཨོཾ་རེ་སྭཱ་ཧཱ།
སྙིང་ག་ལའོ།། 
ཨོཾ་ཏཱ་རེ་ཎི་སྭཱ་ཧཱ།
སྤྱི་བོ་ལའོ།།
སྔགས་ཀྱི་བདག་པོས་བྱིན་རླབས་དང་།། 
ཡེ་ཤེས་དམ་ཚིག་མཉམ་པར་བྱ།། 
དབང་གི་དོན་ནི་བསྒོམས་བྱས་ལ།། 
རང་ལྷར་སེམས་ནི་བརྟན་བྱའོ།། 
རྣལ་འབྱོར་ཆེན་པོའི་ལེའུ་སྟེ་གཉིས་པའོ།།།། 
དེ་ནས་སྒྲོལ་མས་བཀའ་སྩལ་པ།། 
ཨོཾ་ལཱྃ་མཱྃ་པཱྃ་ཏཱྃ།
ཧཱུྃ་བཛྲ་ཨ་བྷི་ཥིཉྩ་ཧཱུྃ།
རཏྣ་མུ་ཀུ་ཊ་ཨ་བྷི་ཥིཉྩ་ཧཱུྃ།
ཨོཾ་ཧུྃ་བཛྲ་ཨ་བྷི་ཥིཉྩ་ཧཱུྃ།
ཨོཾ་ཧཱུྃ་ཏཱྃ་ཧཱུྃ་བཛྲ་ཨ་ངྷི་བ་ཏི་སྟཱཾ་ཨ་བྷི་ཥིཉྩ་ཧཱུྃ།
ཨོཾ་ཛཿ་ཧཱུྃ་བོ་ཧོཿ་བཛྲ་ས་ཏྭ་སྟཾ་བཛྲ་ནཱ་མ་ཨ་བྷི་ཥིཉྩ་ཧཱུྃ།
དབང་བསྐུར་བའི་སྔགས་སོ།། 
རྡོ་རྗེའི་དཀྱིལ་འཁོར་བྲི་བར་བྱ།། 
ཀ་བ་བརྒྱད་ཀྱི་ཉེ་བར་མཛེས།། 
ཐིག་བཞི་དང་ནི་ཡང་དག་ལྡན།། 
ཕྱི་རོལ་རྭ་བ་མེ་རིར་བཅས།། 
དུར་ཁྲོད་དག་ཀྱང་བྲི་བར་བྱ།། 
དབུས་སུ་ཨུ་ཏྤལ་མཐིང་ག་དགོད།། 
ཤར་ཏུ་ཞི་བའི་ཨུ་ཏྤལ་དང་།། 
བྱང་དུ་བུམ་པ་བྲི་བར་བྱ།། 
ནུབ་ཏུ་ལྕགས་ཀྱུ་འབར་བ་སྟེ།། 
རལ་གྲི་ལྷོ་རུ་དགོད་པར་བྱ།
ཞི་དང་རྒྱས་དང་དབང་དང་ནི།། 
གསོད་བྱེད་རྣམས་ཀྱི་མཚན་མའོ།། 
གྲྭ་བཞིར་རིགས་ཀྱི་ལྷ་མོ་སྟེ།། 
ཨུཏྤལ་མཛེས་པ་རེ་རེ་བྲི།། 
ལྕགས་ཀྱུ་ལ་སོགས་སྒོ་རུ་དགོད།། 
སྟོབས་ཆེན་ཕ་རོལ་གནོད་པ་ཡི།
ཁྲོ་བོ་རྣམས་ཀྱང་གྲྭར་དགོད་དོ།། 
ལས་རྣམས་བྱེད་པའི་ལྷ་མོའི་ཚོགས།། 
ཕྱི་རོལ་དག་ཏུ་བྲི་བར་བྱ།། 
དབུས་སུ་བདག་ཉིད་གནས་བྱས་ནས།། 
རྡོ་རྗེ་མཚན་མའི་ཚོགས་སྤྲོས་པས།། 
སེམས་ཅན་ཁམས་རྣམས་སྦྱང་བར་བྱ།། 
མཆོད་པའི་སྤྲིན་གྱིས་ནམ་མཁའི་ཁམས།། 
མཆོག་ཏུ་གང་བ་སྤྲོ་བར་བྱ།། 
མེ་ཏོག་གང་དུ་མ་ཉམས་པ།། 
བྷ་ག་མཆོག་ལས་ཡང་དག་བླངས།། 
རྣལ་འབྱོར་མ་ཡི་འཁོར་ལོ་མཆོད།། 
ཡང་གསུངས་པ།
སྒོ་དགུ་ངེས་པ་བཀག་བྱས་ནས།། 
རྒྱས་པར་ལྔ་ཡི་མཆོད་རྟེན་ལས།། 
སྲོག་གི་རྩེ་མོར་རང་གི་སེམས།། 
མདའ་གཞིའི་སྦྱོར་བས་འཕོ་བར་བྱ།། 
མཚམས་མེད་ལྔ་པོ་བྱེད་པ་ཡང་།། 
འདི་ཡིས་གྲོལ་འགྱུར་ཐེ་ཚོམ་མེད།། 
རིག་པའི་བརྟུལ་ཞུགས་སྤྱད་བྱ་སྟེ།། 
མི་ལྤགས་རས་རྙིང་བགོ་བའམ།། 
གཅེར་བུའི་བརྟུལ་ཞུགས་བྱས་ནས་ནི།། 
དོགས་པའི་སེམས་ནི་ཀུན་སྤངས་ནས།། 
ཇི་ལྟ་བུར་ན་སྣང་བ་འདི།། 
འདོད་སྤྱོད་བདེ་བ་ལ་བསྡུས་ནས།། 
ངན་ཟོས་ངན་སྤྱོད་ཐམས་ཅད་ཀྱིས།། 
བླ་མེད་བྱང་ཆུབ་བསྒྲུབ་པར་བྱ།། 
དེ་ལ་འདི་ནི་དམ་ཚིག་རྡོ་རྗེའོ།། 
གང་ལས་སློབ་དཔོན་དབང་བསྐུར་བ།། 
སློབ་དཔོན་གཅིག་ཏུ་གྱུར་བ་ཡི།། 
སྲིང་མོ་སྒྲོལ་མ་དང་མཉམ་བརྟག།
རྡོ་རྗེ་སློབ་དཔོན་དེ་བཞིན་དུ།། 
རིག་མའམ་བདག་གི་རིག་མ་ཡང་།། 
སློབ་དཔོན་མཆོག་ཏུ་ཡོངས་སུ་བརྗོད།། 
བླ་མ་སངས་རྒྱས་ཀུན་མཉམ་པས།། 
དེ་ཡི་གྲིབ་མའང་འགོང་མི་བྱ།། 
འོན་ཀྱང་དགའ་མ་དགེས་དབང་མོ།། 
གཉིས་ཀྱི་སྒོ་དགུ་ལས་བྱུང་བ།། 
མི་རྟོག་སྣོད་གཅིག་བཟའ་བ་དང་།། 
གཙང་སྦྲའི་སེམས་ཀྱིས་ཙུམྷ་དབུལ།། 
ལྷན་ཅིག་མལ་བསྟན་ལོངས་བསྟན་ནས།། 
ལག་གིས་རྡོ་རྗེ་བཟུང་གསོར་ཏེ།། 
ཡོ་ནིར་སོར་བྱ་དམ་འཁྱུད་ནས།། 
ཚིག་དང་ཡི་གེས་དགེས་བསྐུལ་བས།། 
སོ་དང་སེན་རིས་འདྲུད་པ་དང་།། 
འཇིབ་དང་སྒོ་ཡིས་ཟས་འབུལ་བ།། 
གུས་དང་ཆགས་བཅས་བག་རྐྱོང་བས།། 
འགོང་བ་འདི་ལ་ཉེས་མེད་དེ།། 
སློབ་དཔོན་དགེས་ལས་དངོས་གྲུབ་ཀུན།། 
བཟང་མོ་དེ་ཡི་རྟག་ཏུ་ཐོབ།། 
ཡུ་ཛ་གུས་པས་གཞིབ་པ་དང་།། 
ཕྱག་རྒྱ་གལ་ཏེ་སེམས་ལྷུངས་གྱུར།། 
འདབ་ལྡན་ལས་ཕྱུང་བཟའ་བར་བྱ།། 
ཡོ་ནིས་ཙཱ་རུ་དབུལ་བ་དང་།
འཁྲིག་ཐབས་འཕྲུལ་འཁོར་ཉེས་མེད་དེ།། 
གང་དེས་དེ་ཉིད་མཉེས་བྱེད་པའོ།། 
དེ་ནས་ལས་སྣ་ཚོགས་པ་རྣམ་པ་གསུངས་པ།
ཕྱོགས་བཞི་དང་གྲྭ་བཞིར་ཨུཏྤལའི་གཟུགས་བྱ།
རེ་རེ་ཡང་ཏཱྃ་གསུམ་གྱི་མཚན་པ།
ལྟེ་བ་ཀུན་ནས་ཟླུམ་པོ་ལ།
ཨོཾ་པྲ་སནྣ་ཏཱ་རེ་ཨམྲྀཏ་མུ་ཁཱི་ཏ་ལོ་ཙ་ནཱེ་སརྦ་ཨརྠ་སྭངྷ་ནི་སརྦ་ཨརྠསཱ་ངྷ་ནི་སརྦ་ས་ཏྭ་བཱ་ཤཾ་ཀ་རི།
སཱི་བཱ་པུ་རུ་ཥོ་སཱ་རྭ་ནི་བཱ་བ་ཤྱི་ཀུ་རུ་ཏཱྃ་སྭཱ་ཧྭ།
ཞེས་པ་ལྟེ་བར་བཀོད་ལ།
འཁོར་ལོ་རྩིབས་བཅུ་བར་པདྨ་ལ་ཡི་གེ་བཅུ་བའོ།། 
ཧྲིཿ་གཉིས་ཀྱི་ནང་དུ་མིང་ཆུད་པར་བྱས་ན་དབང་དུ་བྱེད་དོ།། 
ཡང་ན་རྩིབས་བརྒྱད་པ་ཡི་གེ་ཡང་བརྒྱད་པ་སྟེ་དབུས་སུ་ཟླ་བ་ལ་ཏཱྃ་ཡིག་གོ།། 
འཁོར་ལོ་ཁ་སྦྱོར་དུ་བྱས་ན།
ཉི་མ་བདུན་ན་ངེས་པ་དབང་དུ་འགྱུར་རོ།། 
ཡང་ན་རྩིབས་དྲུག་ན་ཡི་གེ་དྲུག་པའོ།། 
དབུས་སུ་ཧྲཱིཿ་བཱ་ཤཾ་ཀུ་རུ་ཧྲཱིཿ་སྭཱ་ཧཱ།
གོ་རོ་ཙ་ན་དང་།
ཙནྡནཱ་དམར་པོ་དང་།
རྒྱ་སྐྱེགས་དང་།
ཁྲག་གིས་བྷོ་ཛ་པ་ཏྲ་ལ་བྲི་བར་བྱ་སྟེ།
སྲིད་པ་གསུམ་ཡང་དབང་དུ་བྱེད་དོ།། 
གུར་ཀུམ་ལ་སོགས་འཁོར་ལོ་ནི།། 
རྩིབས་བརྒྱད་མར་དང་སྦྲང་རྩིར་བཅས།། 
ཁ་སྦྱོར་སྦྱོར་བས་དབང་དུ་བྱེད།། 
ཨོཾ་སརྦ་མ་ཧཱ་ནི་ཏཱ་རེ་ཏུ་ཏྟཱ་རེས་དུཥྚཱཾ་མོ་ཧཱ་ཡ་བྷ་ག་བ་ཏི་སརྦ་དུཥྚཱ་ནཱཾ་བནྔྷ་བནྔྷ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ།
གོས་ཀྱི་མཐའ་ནི་འདུད་བྱས་ནས།། 
ཆོམ་རྐུན་འཆིང་བར་བྱེད་པའི་མཆོག།
ཨུཏྤལ་ལ་མངོན་བསྔགས་པས།། 
གང་ལ་སྦྱིན་པ་དེ་དབང་གྱུར།། 
ཨུཏྤལ་ལས་མཚན་འཁོར་ལོའོ།། 
ཆུ་དབུས་སྣ་ཚོགས་རྡོ་རྗེའི་ལྟེར།། 
ཐོད་ལེས་མིང་མཐར་ཧྲཱིཿ་བྲིས་ལ།། 
ཁམ་ཕོར་དབུས་སུ་བཞག་ན་རེངས།། 
འདབ་བརྒྱད་པདྨར་ག་ཡི་ནང་།། 
ཆུད་ཅིང་ལྟེ་བར་ག་བརྒྱད་བྲིས།། 
ཡུངས་བས་རྡོ་ལེབ་དག་ལ་སྟེ།། 
ཁ་ཕུབ་བཞག་ན་ཤིན་ཏུ་རེངས།། 
འཁོར་ལོ་དེ་ནི་དུག་དང་བྲལ།། 
སྐེ་ཚེ་མི་རུས་བཏགས་པའི་ཆུས།། 
ཐོད་པར་ཧཱུྃ་ཕཊ་མཚན་པ་བྲི།། 
འདི་ཡིས་ངེས་པར་གསོད་པར་བྱེད།། 
གྲོ་གར་གུར་གུམ་གྱིས་བྲིས་ལ།། 
ཨོཾ་བཅས་མེ་ཏོག་སེར་པོས་མཆོད།། 
ཡང་ན་སྭཱ་ཧཱར་ཆུད་པ་བྲིས།། 
རྒྱས་དང་སྲུང་བ་བྱེད་པའི་མཆོག།
རྩིབས་གསུམ་ཨ་ཡིག་ནང་ཆུད་པ།། 
ཙནྡན་ཆུས་བྲི་བམ་ཕོར་བཅས།། 
མེ་ཏོག་དྲི་བཟང་གིས་མཆོད་ན།། 
ཤིན་ཏུ་ཞི་བའི་ལས་ལ་མཆོག།
བྷ་ག་ལིངྒ་ཧྲཱིཿ་ཡིག་གིས།། 
བསྐོར་བ་མིང་དང་སྐུལ་སྔགས་བཅས།། 
འདི་ཡིས་བསྒྲུབ་བྱ་འགུགས་པར་འགྱུར།། 
པདྨ་འདབ་མ་ཉི་ཤུ་བཞིར།། 
རེ་ཁཱ་གསུམ་བསྐོར་ཨོཾ་ཧྲཱིཾ་ཀྵླིཾ།། 
རྒྱལ་ལ་བྲིས་ནས་རེག་བྱས་ན།། 
བྲན་ཕོ་བྲན་མོ་ལྟར་ལས་བྱེད།། 
འཁྲུལ་འཁོར་གྲུ་བཞི་སྒོ་བཞི་པ།། 
སྣ་ཚོགས་རྡོ་རྗེ་སྟེགས་བུས་བརྒྱན།། 
ཐོ་བར་དབྱུག་ཏོ་པདྨ་དང་།། 
རལ་གྲི་སྒོ་དང་ཨུཏྤལ།། 
ཐོད་བཅས་ལྕགས་ཀྱུ་མཚམས་སུའོ།། 
དེ་དབུས་པདྨ་བཅུ་བ་བྲི།། 
ཨོཾ་པྲ་སནྣ་ཏཱ་རེ་ཨ་མྲྀ་ཏ་མུ་ཁཱི་ཨ་མྲྀ་ཏ་ལོ་ཙ་ནེ་སརྦ་ཨརྠ་སྭ་ངྷ་ནི་སྭཱ་ཧཱ།
དབང་དུ་བྱེད་པི་སྔགས་སོ།། 
དེ་ནས་བཀའ་བསྩལ་བ།
ཨོཾ་སརྦ་མོ་ཧཱ་ནི་ཏཱ་རེ་ཏུ་ཏྟཱ་རེ་སརྦ་དུཥྚཱ་ནི་མོ་ཧཱ་ཡ་བྷ་ག་བ་ཏཱི་སརྦ་དུཥྚཱ་ནི་བནྡྷ་བནྡྷ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་དབུས་ཟླ་བ་ཏཱྃ་ཡིག་བཅས།། 
དབུས་རྩིབས་དྲུག་ལ་ཀུ་རི་ཀུལླེ།། 
སྔགས་ནི་ཧྲཱི་གཉིས་དབུས་ཆུད་པའི།། 
མིང་དང་སྐུལ་བས་ལས་ཀུན་བྱེད།། 
འབུམ་ཕྲག་བཟླས་པས་ས་གཡོ་ཞིང་།། 
རྒྱ་མཚོ་བདུན་སྙོམ་དུག་ཞིར་བྱེད།། 
གྱོ་མོའི་སྦྱོར་བས་འབྱུང་པོ་ཀུན།། 
བཅིངས་ནས་ཀླུ་དང་མཁའ་འགྲོ་མའི།། 
སྦྱོར་བ་འཕྲོག་ཅིང་ཆར་འབེབས་དང་།། 
མཚོན་ཆས་མི་གནོན་ལུས་སུ་འགྱུར།། 
དཔྱིད་ཟླ་ར་བར་བུ་མོ་མཛེས།། 
རྡུལ་ལྡན་གྱིས་ནི་རས་བཏགས་ལ།། 
ཟླ་མཚན་གྱིས་ནི་བསྒོས་དེ་ལ་ནི།། 
རི་མོར་དམ་ཚིག་ལྡན་པས་བྲིས།། 
སྒྲོལ་མ་འོད་ཟེར་ཅན་མ་དང་།། 
ཕག་མོའི་གཟུགས་མངོན་མཆོད་ན།། 
གང་གང་འདོད་པའི་ལས་ཐམས་ཅད།། 
ཐོགས་པ་མེད་པར་འགྲུབ་པར་འགྱུར།། 
གཞན་ཡང་རྩ་བའི་གཟུངས་ཀྱི་མཐུ་གསུངས་པ།
གོས་མཐའ་སྐྲ་ལ་མངོན་བསྔགས་བཅིངས།། 
འབྲོག་དགོན་དག་ཏུ་འཇིགས་མེད་འགྱུར།། 
ཨུཏྤལ་སྦྱིན་སྲེག་བརྒྱ་རྩ་ཡིས།། 
ངེས་པར་དབང་དུ་བྱེད་པ་ཡིན།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཨ་མུ་ཀཾ་མེ་བཱ་ཤ་མན་ཡེ་སྭཱ་ཧཱ།
བྱ་རོག་གཤོག་པ་བསྔགས་ནས་ནི།། 
དགྲ་བོའི་ཁྱིམ་དུ་སྦས་ན་སྐྲོད།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཙ་ལ་སྲ་ཙ་ལ་ཤཱི་ཧཱུྃ་ག་མི་ནི།
དེ་བ་དཏྟ་ཨུ་ཊཱ་ཡ་ཧཱུྃ་ཕཊ།
བོ་སོ་ཆ་དང་ཡུངས་ཀར་དང་།། 
ཐང་ཕྲོམ་ཨ་ཤོ་ཀའི་མེ་ཏོག།
འདབ་བཅས་སྦྱིན་སྲེག་བྱེད་པའམ།། 
ཡང་ན་མངར་གསུམ་བསྲེགས་བྱས་ནས།། 
ཉིན་བདུན་བུ་མོ་མཆོག་ཐོབ་འགྱུར།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཨ་མུ་ཀཱ་བྷི་དྷ་ནཱཾ།
ཀུ་མཱ་རི།
མ་ཧེ་མུདྡ་ཏེ་ན་ཏ་སྱཿ་པཱི་ཏ་པྲ་ཡ་ཙྪ་ཏུ་སྭཱ་ཧཱ།
ཟླ་མཚན་རས་ལ་སྒྲོལ་མ་ནི།། 
ཨུཏྤལ་ཞགས་པ་བསྣམས་པ་བྲི།། 
མཆོད་ཅིང་སྔགས་སྟོང་བཟླས་ནས་ནི།། 
ཞགས་པ་ལྕགས་ཀྱུའི་སྦྱོར་སྦྱོར་བས་སྤྱད།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཨ་མུ་ཀཱི་མ་མེ་བསི་ཏཾ།
སྲཔྣ་ཀརྣ་ཀ་ཐཱ་ཡ་ཧཱུྃ་ཕཊ།
རག་ཕྲུག་ཚེར་མ་ཟླ་མཚན་བཅས།། 
སྲེག་བླུགས་སྟོང་ཕྲག་གཅིག་གིས་ནི།། 
མི་བདག་བུ་མོ་མཆོག་ཀྱང་འགུགས།། 
ཨོཾ་ཏཱ་རེ་ཏུཏྟཱ་རེ་ཏུ་རེ་ཨ་མུ་ཀཱ་བྷི་དྷ་ནཱཾ་སྭ་སྠྭ་ནཱ་དཱ་ཀརྵ་ཡ་མ་མཱནྟི་ཀེ་ཛཿ་ཟླ་བ་གཟས་བཟུང་འཇིག་རྟེན་དབང་།། 
དུང་དང་བཏགས་ཏེ་འདོད་མར་སྦྱིན།། 
ཡང་ན་སྤྲུལ་མགོ་གཉིས་པའི་ཤ།། 
ཨ་རྐའི་བལ་ལ་དྲིལ་བྱས་ལ།། 
པད་མ་མར་ཁུས་མིག་སྨན་བྱ།། 
རྡོ་རྗེ་ཆོས་དང་ཉི་མ་དང་།། 
རྟ་རྒྱལ་མཆོག་གི་སྤོས་བདུག་ནས།། 
བལྟས་པས་པདྨ་གར་དབང་འབབ།། 
ཧ་ལ་ཧ་ལའི་མཇུག་མ་དང་།། 
འཇམ་འབྲས་རྩང་པའི་མཇུག་མ་དང་།། 
མགྲོན་བུར་ངོར་བཅས་ཁུ་བ་འཛིན།། 
སྡིག་པའམ་སྦལ་བ་ཞག་གིས་སམ།། 
འོ་མ་རྣམ་གསུམ་སྦྱར་བ་དང་།། 
ཨ་ཕུ་མཚར་དང་སྦྱར་བ་ནི།། 
གུ་གུལ་བཅས་པའི་རི་ལུས་ཀྱང་།། 
རྟག་ཏུ་ཁུ་བ་རེངས་པར་འགྱུར།། 
ཨོཾ་ཏཱ་རེ་ཏུཏྟཱ་རེ་ཏུ་རེ་སནྟཱ་ར་ཎི་ཧྲཱིཿ་དེ་བ་དཏྟ་ཝཱ་ཤཾ་ཀུ་རུ་ཧོཿ་པདྨ་ལྕགས་ཀྱུར་བཅས་པ་ཡི།། 
སཱུ་ཏྟ་ལིངྒས་དགུག་པར་བྱ།། 
ཞགས་པ་ལྕགས་ཀྱུ་བསྣམས་པ་ཡི།། 
ལྷ་མོས་འགུགས་པར་བྱེད་པ་ཡིན།། 
ཨོཾ་ཙ་ཏུ་རྒྷུཛ།
ཥཊྚུ་ཁ་བི་ཀྲི་ཏཱ་ན་ན་ཀརྞ་པི་ཤཱ་ཙི་ཧཱུྃ་ཕཊ།
གཤིན་རྗེ་གཤེད་ཀྱི་བྲིས་སྐུའི་མདུན་དུ་ཞག་བདུན་བཟླས་ན།
རྣ་བར་སྒྲོག་པ་སྒྲུབ་པོ།། 
ཨོཾ་བུདྡྷ་ཙུ་རུ་མཱ་ཙུ་རུ་ཀེ་སྭཱ་ཧཱ།། 
མཆོད་རྟེན་གྱི་དྲུང་དུ་གཙང་སྦྲ་དང་བཅས་པས་བཟླས་ན།
བདག་ཉིད་གང་དུ་སྐྱེ་པར་འགྱུར་པ་དང་།
ཚེ་ཟད་པ་དང་།
རིང་དུ་འཚོ་བ་ཡང་ཤེས་བར་འགྱུར་རོ།། 
སྦྲུལ་གྱིས་སྦལ་བ་བཟུང་བ་ན།། 
དེ་དག་དུད་མེད་ཐལ་པར་བྱ།། 
སྦྲང་རྩི་སྦྱར་བ་མཆན་ཁུང་དུ།། 
ཐིག་ལེ་བྱས་ན་འགུགས་པར་འགྱུར།། 
མི་ཚིལ་མི་ཡི་ཐོད་པར་བཞག།
ན་རྨའི་བལ་གྱིས་སྡོང་བུར་བྱས།། 
གཟུགས་འཚོ་ཐོད་པ་དག་ལས་ནི།། 
སྣག་ཚ་བླངས་ཏེ་བུ་མོ་ལ།། 
ཐིག་ལེ་བྱས་ན་འགུགས་པར་འགྱུར།། 
ཨོཾ་བཛྲ་ཏཱིཀྵྞ་ཡ་ཧཱུྃ་སྭཱ་ཧཱ།
འོ་མ་ལ་ལན་བདུན་མངོན་པར་བསྔགས་ནས་བཀྲུས་ན་མིག་གི་རབ་རིབ་སེལ་བར་འགྱུར་རོ།། 
མིའི་རྟིང་བའི་ཤ་དང་།
བྱི་ལ་ནག་མོའི་མཆིན་པའི་བདུག་པས་གནས་དང་རྫས་ཀྱི་འབྱུང་པོ་སྐྲོད་པར་འགྱུར་རོ།། 
ནི་རྒུཌ་དང་མུཎྜཱི་དང་བྷངྒང་ནག་པོ་དང་།
བྷངྒ་དང་ནི་ནིམྦ་རྣམས་གྲིབ་མ་ལ་སྐམ་པ་དང་།
བཻ་ལ་ཝ་དང་ཛ་དླི་ཧ་རི་ཏ་ཀི་རྣམས་པུ་རམ་ལ་སྦྱར་ནས་དང་པོ་ལྔ་དང་།
ཕྱི་ནས་ཆུ་ཚོད་གཅིག་ནས་ལྷག་མ་ཡང་སོར་མོ་གསུམ་གྱི་ཚད་དུ་ཟོས་ན་ཟླ་བ་དྲུག་ནས་རྒན་པོ་ཡང་གཞོན་ནུར་བྱེད་པ་ལ་ཐེ་ཚོམ་མེད་དོ།། 
ན་མོ་བི་ག་ཏ་རཱ་ག་མེ་ཏྲི་ཡ་སི་ཧ་ལོ་ཙ་ནི་སྭཱ་ཧཱ།
ཞེས་པས་ཀྱང་རབ་རིབ་སེལ་བར་བྱེད་དོ།། 
ཟླུམ་པོ་མཚམས་སུ་རྡོ་རྗེས་བརྒྱན།། 
ཧཱུྃ་བཞིས་རྡོ་རྗེས་ལེགས་པར་བརྒྱན།། 
ཨོཾ་པད་ཀྲ་མ་སཱི།
པར་ཀྲ་མ་སཱི།
ཨུད་ཡ་མ་སཱི།
ནི་རྨ་མ་སཱི།
ཨ་རྐ་ན་སཱི།
མརྒ་མ་སཱི།
ཨུ་ཏྨ་མ་སཱི།
བ་ན་མ་སཱི།
གུལྨ་མ་སཱི།
ཙཱི་བ་ར་མ་སཱི།
མ་ཧཱ་ཙཱི་བར་མ་སཱི།
ཨནྟ་ངྷན་མ་སཱི་སྭཱ་ཧཱ།
ལྟེ་བར་བྲི་སྟེ་ཨོཾ་ནི་ཐམས་ཅད་དུའོ།། 
དབུས་སུ་རྡོ་རྗེའི་གཡས་གཡོན་དུ།། 
ཨོཾ་བཏྟཱ་ལཱི་ཨོཾ་པཱ་རཱ་ཧ་མུ་ཁཱི།
ཞེས་བྲིའོ།། 
མཚམས་སུ་ཡང་།
ཨོཾ་མ་རི་ཙྱཻ།
ཞེས་བྲིའོ།། 
དབུས་སུ།
ཨོཾ་བཱ་རཱ་ལཱི།
ཨོཾ་བཱ་ཏཱ་ལཱི།
ཨོཾ་བཱ་རཱ་ཧ་མུ་ཁཱི་སརྦ་དུཥྞཱ་པྲ་དུཥྞཱཾ་ཀཱ་ཡ་མཱ་ཝཱ་ཀྩིཏྟ་མུ་ཁཾ་ཛམྦྷ་ཡ།
སྟྭཾ་བྷ་ཡ།
ཞེས་སོ།། 
དབུས་སུ་མཾ་ཡིག་གོ།། 
དེའི་ནང་དུ་དེ་བདཏྟ་རཀྵ་རཀྵའོ།། 
འདི་ནི་གྲོགས་ལ་གུར་གུམ་གྱིས་བྲིས་ན་ཐམས་ཅད་དུ་སྲུང་བ་སྟེ།
འོད་ཟེར་ཅན་མའི་འཁོར་ལོའོ།། 
ཡང་གསུངས་པ།
དབུས་སུ་ལྷ་མོ་གསེར་མཚུངས་པ།། 
གསེར་གྱི་རྣ་ཆ་གཡོ་བ་ཅན།། 
ཞལ་བཞི་ཕྱག་བརྒྱད་འདོད་པའི་གཟུགས།། 
རྡོ་རྗེ་འཛིན་མའི་དཀྱིལ་འཁོར་བསྒོམ།། 
རྣལ་འབྱོར་མ་ནི་བཅུ་དང་བཅས།། 
གྲྭ་བཞིར་འབྱུང་བ་བཞི་ཡང་དགོད།། 
དཀྱིལ་འཁོར་འཆོག་འདི་སྐུ་ཡི་ནི།། 
གསང་བའི་ཡེ་ཤེས་བླ་མེད་པའོ།། 
དེ་ནས་གསུང་གི་དཀྱིལ་འཁོར་ནི།། 
བྷ་གའི་དབུས་སུ་ཟླ་བ་བསྒོམ།། 
དམར་པོ་བཅུ་གཉིས་ལོ་ཡི་ཚུལ།། 
ཕྱག་རྒྱ་ལྔ་དང་ཐོད་པས་བརྒྱན།། 
ཞབས་བཞི་གཡས་བརྐྱང་རོལ་བར་མཛད།། 
བདུད་བཞི་མཉམ་པར་མནོན་གནོན་པའོ།། 
སྤྱི་བོར་ཨུཏྤལ་ཕྲེང་བ་བཅིངས།། 
གཡས་པ་སེར་པོ་ནག་པོ་དང་།། 
སྣ་ཚོགས་འབར་བས་རྣམ་པར་འཕྲོ།། 
དཀར་པོ་ལྗང་གུ་སྔོན་པོ་ནི།། 
གཡོན་གྱི་ཞལ་ལ་རིམ་པས་སོ།། 
སྟེང་ཞལ་དུད་ཀ་བུང་བུས་གཟུགས།། 
རལ་གྲི་ཨུཏྤལ་མདའ་བོ་ཆེ།། 
རྡོ་རྗེ་ཐོད་པ་དབྱུག་པ་དང་།། 
ཟངས་གྲི་མི་འཇིགས་ཕྱག་རྒྱའོ།། 
ཐོད་པ་སྡིག་མཛུབ་འདི་ལས་གཞན།། 
གཞུ་དང་ཁ་ཊྭཾ་ཞགས་པ་དང་།། 
མགོ་བོ་ནོར་བུ་བུམ་པར་བཅས།། 
མཆེ་གཙིགས་འདོད་པའི་གཟུགས་ཅན་མ།། 
ཧེ་རུ་ཀ་ཡི་སྒྲོལ་མའོ།། 
ཏཱྃ་ལས་ལྗང་གུ་ཞལ་གཅིག་མ།། 
མཆོག་སྦྱིན་ཨུཏྤལ་བསྣམས་པ་ཡི།། 
འདོད་པ་ཐམས་ཅད་སྦྱིན་པར་བྱ།། 
མི་འཇིགས་སྦྱིན་པའི་ཕྱག་རྒྱ་ཅན།། 
འཇིགས་པ་བརྒྱད་ལས་སྐྱོབ་པ་སྟེ།། 
ཡི་གེ་བརྒྱད་བཟླས་ངེས་འགྲུབ་འགྱུར།། 
རྡོ་རྗེ་གདོང་ལྡན་ཕྱག་གཉིས་དམར།། 
ཧེ་རུ་ཀ་དཔལ་ཡུམ་གྱུར་པའམ།། 
འཁོར་ལོ་བདེ་ཆེན་རིམ་པ་ལས།། 
ཡང་ན་ཧེ་རུ་ཀ་སྦྱོར་བས།། 
གང་ལ་དགའ་བ་དེ་འགྲུབ་འགྱུར།། 
ཐོད་པ་རྡོ་རྗེ་ཁྲག་འཐུང་དང་།། 
གྲི་གུག་ཕག་མོས་བསྣམ་པའོ།། 
བདུད་བཞི་པོ་ནི་རྣམ་པར་མནན།། 
ཐལ་བ་འཚོ་བྱེད་ཊྭཱཾ་བཅས།། 
བྷ་ག་ལིངྒ་ལྡོག་པར་བྱ།། 
རྡོ་རྗེས་བསྣུན་ནས་ཁྲག་འཐུངས་པས།། 
སྐད་ཅིག་གཅིག་གིས་གསོད་པར་བྱེད།། 
ཞགས་པ་ལྕགས་ཀྱུའི་སྦྱོར་བ་ཡིས།། 
བུ་མོ་ཐམས་ཅད་འགུགས་པར་འགྱུར།། 
ཁུ་བ་ཁྲག་དང་ཆང་དང་ནི།། 
གོར་གུ་ལ་སོགས་དགུག་པར་བྱ།། 
ཨོཾ་སུམྦྷ་ནི་སུམྦྷ་ནི་ཧཱུྃ།
གྲྀཧྞ་གྲྀཧྞ་ཧཱུྃ།
གྲྀཧྞ་བཱ་ཡ་གྲྀཧྞ་བཱ་ཡ་ཧཱུྃ།
ཨཱ་ན་ཡ་ཧོ་བྷ་ག་ཝཱ་ཙྪིངྱརཱ་ཛ་ཧཱུྃ་ཕཊ།
ཧཱུྃ་གི་ཡི་གེ་ལས་བྱུང་བ།། 
རྡོ་རྗེ་སུམྦྷ་རབ་ཏུ་གནས།། 
རྡོ་རྗེ་འབར་བ་དུང་དམར་དག།
གཏུན་ཤིང་སྤྲུལ་གྱི་ཞགས་པ་བསྣམས།། 
ཁྲོ་བོའི་རྒྱལ་བོ་རྟ་མགྲིན་ནི།། 
བསྐལ་བའི་མེ་བཞིན་གཟི་བརྗིད་འབར།། 
མདའ་གཞུ་དབྱུག་ཏོ་འཛིན་པའི་མཆོག།
རྡོ་རྗེ་ཞགས་པ་སྡིགས་མཛུབ་ཅན།། 
སྤྱན་གསུམ་གཡོན་བརྐྱང་སྟབས་བསྒོམ་བྱ།། 
ལས་རྣམས་ཐམས་ཅད་བྱེད་པ་ཡི།། 
ལྷ་ཡི་རྒྱལ་པོ་འདི་དག་གོ།། 
ལྷ་མོ་ནག་མོ་རྣམ་པར་བསྒོམ།། 
རལ་གྲི་དང་ནི་ཐོད་པའི་ལས།། 
ལྷ་མིན་འཇོམས་པ་དགྲ་བོ་ཡི།། 
མགོ་གཅོད་ཏྲི་ཤཱུ་ལ་འཆང་མ།། 
བྱ་རྒོད་ཅེ་སྤྱང་ཙཱི་ལ་སྤྲོ།། 
རྒྱུ་མ་མི་མགོའི་མེ་ཏོག་ཅན།། 
མ་མོ་བརྒྱད་ཀྱིས་ཡོངས་སུ་བསྐོར།། 
རོ་ལ་ཞོན་པ་རྣམ་པར་བསྒོམ།། 
ཡང་ན་སྟག་མོ་ལ་གནས་པ།། 
དྲག་ཤུལ་སྤྱོད་པས་བསྒོམ་པར་བྱ།། 
ཁུ་བ་རྡོ་རྗེར་བྱས་པ་ལས།། 
རང་གི་སེམས་ནི་རྡོ་རྗེར་འགྱུར།། 
རྣམ་རྟོག་མེད་ཅིང་སྤྲོས་དང་བྲལ།། 
མཁའ་ལྟར་རང་བཞིན་གོས་པ་མེད།། 
རང་རིགས་བདེ་བ་ཆེན་པོ་སྟེ།། 
དབང་བསྐུར་མཆོག་ནི་འདི་དག་གོ།། 
མེ་ལོང་གཟུགས་བརྙན་འདྲ་སེམས་གྱིས།། 
ཐིག་ལེ་རྡོ་རྗེར་དཔྱད་པར་འགྱུར།། 
སྲོག་དང་ཐུར་སེལ་སྒོ་དབྱེ་བས།། 
བཙན་ཐབས་སྦྱར་བས་དབུགས་བཀག་ན།། 
ཁུ་བ་མི་འགྱུར་ཐོབ་པ་སྟེ།། 
ཐིག་ལེ་ནོར་བུར་བཀག་ཏེ་བསྒོམ།། 
ལྷ་མོའི་གཟུགས་བརྙན་བསྒྱུར་བ་བྱ།། 
སྒྲོལ་མ་སྒྲོལ་མ་ཅན་འགྲུབ་འགྱུར།། 
ཡང་ན་ཐོག་མེད་གཟུགས་ཅན་ཏེ།། 
སྐྱེས་པ་བུད་མེད་ངེས་འགྲུབ་འགྱུར།། 
ལས་རབ་འབྱམས་ཀྱི་ལེའུ་སྟེ་གསུམ་པའོ།། 
དེ་ནས་དེ་བཞིན་གཤེགས་པ་ཐམས་ཅད་ཀྱིས།། 
དམ་ཚིག་མཆོད་པའི་སྤྲིན་ཕུང་རབ་འབྱམས་དང་།། 
བསྟོད་དབྱངས་རྒྱ་མཚོའི་མངོན་པར་བསྟོད་བྱས་ནས།། 
ལག་ན་རྡོ་རྗེ་འཆང་ལ་རྒྱུད་འདི་གཏད།། 
ཕྲིན་ལས་ཐམས་ཅད་འབྱུང་བའི་སྒྲོལ་མ་འདུས་པ་དོན་དམ་པ་ཞེས་བྱ་བ་རྣལ་འབྱོར་མའི་རྒྱུད་ཀྱི་རྒྱལ་པོ་ལས་ཇི་སྙེད་པ་རྩ་བའི་རྟོག་པ་རྫོགས་སོ།།།། 
རྒྱ་གར་ལྷོ་ཕྱོགས་སུ་སྐུ་འཁྲུངས་པ་གྲུབ་ཆེན་བུདྡྷ་ནཱ་ཐའི་ཞབས་ནས་མནོས་ནས།
སླར་རྒྱ་གར་གྱི་མཁན་པོ་ནི་རྒཱ་ཎ་ཤྲཱིའི་ཞལ་སྔ་ནས་དང་།
རྒྱལ་ཁམས་པ་ཏཱ་ར་ནཱ་ཐས་ཕྱིས་བྱུང་བའི་པཎྜིཏ་མིའི་ཉི་མའི་བཀའ་འགྲེལ་དང་བསྟུན་ཏེ་གཡར་ཁྲལ་དུ་བསྒྱུར་བའོ།། 
ཡང་སླད་ཀྱིས་བྷང་ག་ལར་འཁྲུངས་པའི་པཎྜི་ཏ་པཱུརྞ་བཛྲའི་དྲུང་དུ།
སློབ་དཔོན་ཆེན་པོས་མར་མེ་མཛད་པ་ལ་ཡེ་ཤེས་ཀྱིས་མཛད་པའི་རྒྱས་འགྲེལ་ཆེན་པོ་དང་བསྟུན་ནས་ཅུང་ཟད་བཅོས་ཤིང་།
ཐམས་ཅད་དུ་གྲུབ་ཆེན་ཞི་བའི་ཞབས་ཀྱི་ཞལ་ལུང་གི་རེག་ཟིག་སོ་སོ་རྣམས་དང་ཁྱད་པར་གུ་རུ་ལྷོ་ཕྱོགས་པ་ཆེན་པོའི་མན་ངག་དང་བསྟུན་ནས་ལེགས་པར་བཅོས་ཏེ་དག་པར་བགྱིས་པའོ།།།། 
