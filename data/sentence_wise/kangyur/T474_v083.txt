༄༅༅།། རྒྱ་གར་སྐད་དུ།། 
ཤྲཱི་རཀྟ་ཡ་མཱ་རི་ཏནྟྲ་རཱ་ཛ་ནཱ་མ།། 
བོད་སྐད་དུ།
དཔལ་གཤིན་རྗེའི་གཤེད་དམར་པོ་ཞེས་བྱ་བའི་རྒྱུད་ཀྱི་རྒྱལ་པོ།
བཅོམ་ལྡན་འདས་གཤིན་རྗེའི་གཤེད་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་བྷ་ག་རྣམས་ལ་བཞུགས་སོ།། 
དེར་བཅོམ་ལྡན་འདས་ཀྱི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ།
ཨེ་མའོ་བྱང་ཆུབ་སེམས་དཔའ་ཆེན་པོ་སྙིང་རྗེ་ཆེན་པོ་ཕྱག་ན་རྡོ་རྗེ་ལེགས་སོ་ལེགས་སོ།། 
ཞེ་སྡང་རྡོ་རྗེའི་རྡོ་རྗེ་བྱང་ཆུབ་སེམས་དཔའ་ཆེན་པོའི་སྙིང་པོ་གཤིན་རྗེའི་གཤེད་དམར་པོའི་རང་བཞིན་ཉོན་ཅིག།
ཕྱག་ན་རྡོ་རྗེས་གསོལ་པ།། 
འདིར་གསུངས་པའི་གཤིན་རྗེ་འཇོམས་པར་བྱེད་པ་ཇི་ཙམ་ཞིག་མཆིས།། 
གཏི་མུག་རྡོ་རྗེ་གཤིན་རྗེའི་གཤེད་དང་།
ཕྲ་མ་རྡོ་རྗེ་གཤིན་རྗེའི་གཤེད་དང་།
འདོད་ཆགས་རྡོ་རྗེ་གཤིན་རྗེའི་གཤེད་དང་།
ཕྲག་དོག་རྡོ་རྗེ་གཤིན་རྗེའི་གཤེད་ཅེས་བྱའོ།། 
རྡོ་རྗེ་ཙརྩི་ཀཱ་དང་།
རྡོ་རྗེ་ཕག་མོ་དང་།
རྡོ་རྗེ་དབྱངས་ཅན་མ་དང་།
རྡོ་རྗེ་གཽ་རཱི་མ་རྣམས་ཀྱང་ངོ།། 
མཚམས་རྣམས་ལ་བུམ་པ་རྣམས་སོ།། 
དེ་ལྟ་བུ་ལ་སོགས་པའི་གཤིན་རྗེ་འཇོམས་པའི་ཚོགས་རྣམས་ཀྱིས་སོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་བདུད་ཐམས་ཅད་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྣམས་ལས་ཕྱུང་བར་མཛད་པ་ནི།
སྔགས་ཀྱིས་འགུགས་དང་དབང་བྱེད་ཆེ།། 
དེ་བཞིན་མཐུ་ཡི་ཆོ་ག་མང་།། 
རལ་གྲི་བསྒྲུབ་དང་རྒྱལ་པོ་དང་།། 
ཕ་རོལ་དམག་ཚོགས་རྣམ་འཇོམས་དང་།། 
མི་སྣང་མིག་སྨན་བཅུད་ལེན་དང་།། 
དེ་བཞིན་གྲིབ་གནོན་རིག་པ་དང་།། 
རོ་ལངས་གནོད་སྦྱིན་སྒྲུབ་པ་དང་།། 
སྦྲུལ་གདུག་ལ་སོགས་བསྲུང་བ་དང་།། 
སྦྱིན་སྲེག་དཀྱིལ་འཁོར་ལས་རྣམས་དང་།། 
བྱང་ཆུབ་སེམས་ཀྱི་རྣམ་དཔྱོད་དང་།། 
ཐབས་རྣམས་ཀུན་གྱི་སྤྱོད་པ་དང་།། 
ཕ་རོལ་གྲོང་དུ་འཇུག་རྣམས་ལ།། 
འོད་ཟེར་རྣམ་ལྔ་འཁྲིགས་པ་ཡི།། 
རྡོ་རྗེ་བསྲུང་བའི་དོན་དུ་བསྒོམ།། 
རྡོ་རྗེ་ས་གཞིའི་ཆ་རྣམས་ལ།། 
ར་བ་གུར་རྣམས་དེ་བཞིན་ནོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བསྐྱེད་པར་མཛད་པ།
བདུད་ཐམས་ཅད་རྣམ་པར་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གཏི་མུག་གཤིན་རྗེའི་གཤེད་ལ་སོགས་པ་ཐམས་ཅད་ཀྱི་ས་བོན་འདི་ཉིད་ཀྱི་སྐུ་དང་གསུང་དང་ཐུགས་རྣམས་ལས་ངེས་པར་ཕྱུང་ངོ།། 
ཡ་ནི་དབུས་སུ་སྟེ།། 
ཀྵེ་མ་མེད་ཡཙྪ་ནི་རཱ་ཛ་ས་དོ་རུ་ཎ་ཡོ་ནི་ར།
དང་པོར་ཡ་ལས་གཤིན་རྗེའི་གཤེད།། 
ཀྵེ་ཡིག་ལས་ནི་རྨོངས་པར་བརྗོད།། 
མ་ཡིག་ལས་ནི་ཕྲ་མར་བཤད།། 
མེ་ཡིག་ལས་ནི་འདོད་ཆགས་ཉིད།། 
ད་ཡིག་ལས་ནི་ཕྲག་དོག་སྟེ།། 
གཤིན་རྗེའི་གཤེད་རྣམས་ལྔ་རུ་གྲགས།། 
ཛ་ཡིག་ཙརྩི་ཀཱར་བཤད་དོ།། 
ས་ཡིག་ལ་ནི་ཕག་མོའོ།། 
དོ་ཡིག་དབྱངས་ཅན་མར་བཤད་དོ།། 
རུ་ཡིག་གཽ་རཱི་མར་འདོད་དོ།། 
ཎ་ཡོ་ནི་ར་མཚམས་བཞི་ལ།། 
མི་ཡི་ཐོད་པ་རྣམ་པ་བཞི།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་གཤིན་རྗེའི་གཤེད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཞེ་སྡང་ཆེན་པོའི་རིགས་བསྒོམ་པའི་རྣལ་འབྱོར་གསུངས་པ།
སྦྱིན་དང་ཚུལ་ཁྲིམས་བཟོད་པར་ལྡན།། 
རོ་གཅིག་མཁས་པས་སེམས་ཅན་དོན།། 
བྱམས་སོགས་ཡོན་ཏན་ཀུན་ཏུ་རྫོགས།། 
ཐོས་པའི་རྒྱུན་གྱིས་རྣམ་པར་བརྒྱན།། 
དང་པོར་ཁ་སོགས་ཡོངས་སུ་གསང་།། 
སྔ་བར་སྙིང་རྗེའི་བདག་ཉིད་ཅན།། 
རབ་ཏུ་རྩོམ་པ་དབེན་པའི་ཕྱོགས།། 
དུར་ཁྲོད་སོགས་སུ་བདེ་བའི་གདན།། 
དབེན་ཞུགས་ཉིད་ཀྱི་ཐུགས་ཀར་ནི།། 
པད་ཉི་བལྟ་ཞིང་འོད་རབ་འབར།། 
དེ་ཡི་འོད་ཀྱིས་བཀུག་བྱས་ནས།། 
སེམས་ཅན་དོན་རྣམས་ཕུན་སུམ་ཚོགས།། 
བསྒོམ་བྱ་བླ་མ་སངས་རྒྱས་རྣམས།། 
ཇི་སྙེད་མ་ལུས་ནམ་མཁའི་མཐིལ།། 
དམིགས་ཏེ་ཕྱག་འཚལ་དེ་རྣམས་ཀྱི།། 
སྐུ་ཡི་བཀོད་པ་རྣམ་པར་བསྒྲུབ།། 
ཙརྩི་ཀཱ་སོགས་རྣམས་ཀྱིས་མཆོད།། 
དེ་ལ་སྡིག་པ་རབ་ཏུ་བཤགས།། 
ལུས་དང་ངག་དང་ཡིད་རྣམས་ཀྱིས།། 
ཡང་དག་སྡིག་གྱུར་བྱས་དེ་བཞིན།། 
བདག་གིས་དེ་བཤགས་གང་ཞིག་ཡང་།། 
དུས་གསུམ་མགོན་མཛོད་རྗེས་ཡི་རང་།། 
རྫོགས་པའི་སངས་རྒྱས་མཚུངས་རྣམས་ཀྱིས།། 
བསོད་ནམས་ཚོགས་ལ་རྗེས་ཡི་རང་།། 
རྫོགས་པའི་སངས་རྒྱས་དམ་ཆོས་དང་།། 
ཚོགས་མཆོག་རྣམས་ལ་བདག་སྐྱབས་མཆི།། 
ཡོན་ཏན་རྒྱ་མཚོ་ཁྱེད་རྣམས་ལ།། 
བདག་གི་ལུས་འདི་དབུལ་བར་བགྱི།། 
གནས་དང་ཆོས་ཀུན་སྟོན་པ་དང་།། 
ཤིན་ཏུ་མཐར་ཡང་མཛེས་པ་དང་།། 
ཡང་དག་རྫོགས་པའི་སངས་རྒྱས་ཀྱི།། 
དེ་ཉིད་སྦྱིན་སོགས་གཟུགས་ཅན་གྱི།། 
སྐུ་གསུམ་ཡེ་ཤེས་ཐོབ་བྱའི་ཕྱིར།། 
བསྟེན་ཅིང་འདི་ལ་རབ་ཏུ་དད།། 
སེམས་ཅན་རྣམས་ཀྱི་དོན་བྱེད་ཕྱིར།། 
བྱང་ཆུབ་སེམས་དག་བདག་གིས་བསྐྱེད།། 
གང་ཞིག་བསོད་ནམས་ཉེར་བསགས་རྣམས།། 
རྫོགས་པའི་བྱང་ཆུབ་བདག་གིས་བསྔོ།། 
འགྲོ་འདི་ཀུན་ལ་ཕན་མཛད་ཕྱིར།། 
དཔལ་ལྡན་གཤིན་རྗེ་མཐར་བྱེད་གྱུར།། 
ལྷག་པར་སྨོན་ལམ་འདི་བྱས་པས།། 
དེ་རྣམས་ལ་ནི་གཤེགས་སུ་གསོལ།། 
བརྩེ་བས་བྱང་ཆུབ་བཞིན་དུ་བལྟ།། 
ཁམས་གསུམ་རྣམས་ནི་སྟོང་པར་བསམ།། 
རང་བཞིན་གྱིས་ནི་སྦྱོར་བྲལ་བས།། 
རྒྱུ་དང་དེ་བཞིན་མཚན་ཉིད་ལ།། 
རྣམ་པར་རྟོག་པ་བྲལ་བ་དང་།། 
ལྷ་དང་སྨོན་ལམ་རྣམས་པར་སྤངས།། 
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧྃ།
ཡྃ་རྃ་བྃ་ལྃ་བཞི་ལ་དཀྱིལ་འཁོར་བསྡུས་ནས་བྷྲུྃ་ཡིག་ལས་སྐྱེས་པའི་གཞལ་ཡས་ཁང་བསྒོམ་པར་བྱའོ།། 
ཟུར་བཞི་པ་དང་སྒོ་བཞི་པ།། 
རྟ་བབས་བཞི་ཡིས་བརྒྱན་པ་ལ།། 
དྲ་བ་དྲ་ཕྱེད་ཀྱིས་སྤྲས་པ།། 
ལྷ་དང་ལྷ་མོས་ཤིན་ཏུ་མཛེས།། 
བ་དན་དྲིལ་བུ་བཅས་པ་རྣམས།། 
སྣ་ཚོགས་རྩེ་མོ་རླུང་གིས་བསྐྱོད།། 
བྃ་ཡིག་ལས་ནི་དེ་དབུས་གནས།། 
སྣ་ཚོགས་པདྨ་རྣམ་པར་བསམ།། 
དེ་ཡི་ཟེ་འབྲུའི་དབུས་གནས་ལ།། 
སྣ་ཚོགས་རྡོ་རྗེ་དབྱུག་པར་བཅས།། 
ཡོངས་སུ་གྱུར་ལས་མཐའ་དག་རྟགས།། 
ཞེ་སྡང་བདག་ཉིད་རྣམ་པར་བསྒོམ།། 
རིམ་མཚུངས་པདྨ་ཉི་མ་ལ།། 
མ་ཧེ་དམར་པོའི་སྟེང་དུ་ནི།། 
སྤྲུལ་པས་བདུད་རྣམས་མ་ལུས་པ།། 
གཡོན་བརྐྱང་ཞབས་ཀྱིས་མནན་པར་བྱ།། 
ཉི་མ་བྱེ་བའི་འོད་འབར་ལྷ།། 
རོ་ལངས་མ་ཡིས་མགུལ་ནས་འཁྱུད།། 
དཔའ་བོ་ཞལ་གཅིག་ཕྱག་གཉིས་པ།། 
ཀླུ་བརྒྱད་ཀྱིས་ནི་རྣམ་པར་བརྒྱན།། 
སྤྱན་གསུམ་དམར་ཞིང་འཇིགས་སུ་རུང་།། 
མགོ་བོ་དམར་པོ་བརྒྱ་ཡི་ཕྲེང་།། 
གཡས་ན་རྡོ་རྗེའི་དབྱུག་པ་དང་།། 
གཡོན་ན་ཐོད་པ་བསྣམས་པའོ།། 
ཁྲོ་བོའི་མཚུངས་པར་ལྡན་པ་དང་།། 
ལྗགས་ནི་བསྐྱོད་ཅིང་མཆེ་བ་གཙིགས།། 
ཁྲོ་གཉེར་སྐུ་མཁྲེགས་རྐེད་པ་ལ།། 
སྟག་གི་པགས་པས་རྣམ་པར་བརྒྱན།། 
ཐུང་ཞིང་ལྟོ་འཕྱང་རྔམ་ཞིང་འབར།། 
ཤིན་ཏུ་རྣམ་དག་དྲི་མ་བྲལ།། 
རོ་ལངས་མ་ཡི་གཡས་གྲི་གུག།
གཡོན་ན་མི་ཡི་ཐོད་པའོ།། 
སྤྱན་གསུམ་སྐྲ་ནི་གྲོལ་བ་དང་།། 
ཕྱག་རྒྱ་ལྔ་ཡིས་རྣམ་པར་བརྒྱན།། 
མགོ་བོའི་ཕྲེང་བ་མཚུངས་པར་ལྡན།། 
རོ་བཅུད་འཛིན་པ་གཙོ་བོ་ཡི།། 
ཤར་གྱི་འདབ་མ་ལ་གཏི་མུག་རྡོ་རྗེ་དཀར་པོ།
རྡོ་རྗེ་ཙརྩི་ཀཱ་དང་སྙོམས་པར་འཇུག་པའོ།། 
ལྷོའི་འདབ་མ་ལ་ཕྲ་མ་གཤིན་རྗེའི་གཤེད་ཁ་དོག་སེར་པོ།། 
རྡོ་རྗེ་ཕག་མོ་དང་སྙོམས་པར་ཞུགས་པའོ།། 
ནུབ་ཀྱི་འདབ་མ་ལ་འདོད་ཆགས་གཤིན་རྗེའི་གཤེད་ཁ་དོག་དམར་པོ།
རྡོ་རྗེ་དབྱངས་ཅན་མ་དང་སྙོམས་པར་ཞུགས་པའོ།། 
བྱང་གི་འདབ་མ་ལ་ཕྲག་དོག་གཤིན་རྗེའི་གཤེད་ཁ་དོག་ལྗང་གུ་རྡོ་རྗེ་གཽ་རཱི་དང་སྙོམས་པར་ཞུགས་པའོ།། 
ཙ་རྩི་ཀཱ་ནག་མོའོ།། 
ཕག་མོ་སེར་མོའོ།། 
དབྱངས་ཅན་མ་དཀར་མོའོ།། 
གཽ་རཱི་སྔོན་མོའོ།། 
གཡོན་ཕན་ཐོད་པ་དང་གཡས་པ་ན་གྲི་གུག་གོ།། 
ཕྱག་དང་ཞལ་དང་སྐུ་མདོག་ཡང་དག་པར་གནས་པ་ནི་དཔའ་བོ་ཇི་ལྟ་བ་བཞིན་ནོ།། 
མེའི་མཚམས་ན་མུ་མེན་གྱི་བུམ་པ་བཞི་མཉམ་གྱིས་གང་བའོ།། 
བདེན་བྲལ་དུ་གསེར་གྱི་བུམ་པ་གླ་པ་ཡིས་གང་བའོ།། 
རླུང་དུ་བྱི་རུའི་བུམ་པ་སི་ཧླས་གང་བའོ།། 
དབང་ལྡན་དུ་དངུལ་གྱི་བུམ་པ་གུ་པུར་གྱིས་གང་བའོ།། 
ཐོད་པ་ཡིས་ཁ་གཡོགས་པ་རྣམ་པར་བསྒོམ་པར་བྱའོ།། 
ཁྲོ་བོའི་རྒྱལ་པོ་ལ་སོགས་པ་དཔའ་བོ་གཙོ་བོའི་སྔགས་གསུངས་པ་ནི།
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
སྙིང་པོའི་སྔགས་སོ།། 
ཨོཾ་ཧཽཾ་ཀྵཽཾ་ཀྵ་ཡཽཾ་ཀཱ་རཱ་ཡ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཉེ་བའི་སྙིང་པོའི་སྔགས་སོ།། 
ཨོཾ་མ་ཧཱ་ཡཀྵ་སེནཱ་དྷི་པ་ཏ་ཡེ་མ་ཧཱ་དུར་དཱན་ཏ་ད་མ་ཀཱ་ཡ་ནཱ་ཤ་ཡ་ནཱ་ཤ་ཡ།
བི་དྲཱ་པ་ཡ་བི་དྲཱ་པ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཕྲེང་སྔགས་སོ།
ཨོཾ་དྭེ་ཥ་ར་ཏི་ནུ་ད་ནུ་ད་ཏྲུ་ཊ་ཏྲུ་ཊ་ཧཱུྃ་ཛཿ་སྭཱ་ཧཱ།
རྗེ་བཙུན་མའི་སྔགས་སོ།། 
ཨོཾ་མྃ་ཧཱན་ཏ་ཀྲྀཏ་ཧཱུྃ་ཧཱུྃ་ཕཊ།། 
ཨོཾ་བི་ཤུ་ནཱན་ཏ་ཀྲྀཏ་ཧཱུྃ་ཧཱུྃ་ཕཊ།
ཨོཾ་རཱ་གཱ་ན་ཏ་ཀྲྀ་ཏ་ཧཱུྃ་ཧཱུྃ་ཕཊ།
ཨོཾ་ཨཱིར་ཥྱན་ཏ་ཀྲྀཏ་ཧཱུྃ་ཧཱུྃ་ཕཊ།
དཔའ་བོ་བཞིའི་སྔགས་སོ།། 
ཨོཾ་མོ་ཧཱ་ར་ཏི་ཧཱུྃ་ཛཿ།
ཨོཾ་པི་ཤུ་ན་ར་ཏི་ཧཱུྃ་ཛཿ།
ཨོཾ་རཱ་ག་ར་ཏི་ཧཱུྃ་ཛཿ།
ཨོཾ་ཨཱི་ར་ཥྱ་ར་ཏི་ཧཱུྃ་ཛཿ།
དཔའ་བོའི་དབང་ཕྱུག་མ་བཞིའི་སྔགས་སོ།། 
ཨོཾ་མར་མེ་མར་མཱ་བི་གྷཱ་ཏེ་ཨོཾ་བཛྲ་ཙརྩི་ཀེ་ཧ་ར་ཧ་ར་བུཀྐམ་རཱ་ཡ་ཆེ་གེ་མོ་ལ་ཛཿ།
ཨོཾ་གྷོ་ཎེ་སུ་གྷོ་ཎེ་བཛྲ་མཱ་མ་ཀཱི།
བྷར་བྷར།
སམྦྷ་ར་སམྦྷ་ར་ཧཱུྃ་ཛཿ།
ཨོཾ་མར་མེ་མར་མཱ་ཀྵོ་བྷ་ཎཱི་བཛྲ་ས་ར་སྭ་ཏི་དར་དར།
ཐར་ཐར།
ཕར་ཕར།
ཀྃ་པ་ཀ་པ།
དྷུ་ན་དྷུ་ན་ཧཱུྃ།
ཆེ་གེ་མོ་ལ་ཛཿ།
ཨོཾ་གམྦྷི་རེ་བཛྲ་ཀཱ་ར་ཏི་ཀེ་གྷ་གྷ།
རཀྟ་ཤོ་ཎ་ཏི་པྲི་ཡེ་གཽ་རཱི་ཆེ་གེ་མོ་ལ་ཛཿ།
གདེངས་ཀའི་དབང་པོ་དགའ་བོ་ནི།། 
སྔོན་པོས་སྐྲ་བཅིངས་འཇིགས་པར་བྱེད།། 
ཀླུ་འཇོག་དམར་པོས་རྣ་བ་ལ།། 
བརྒྱན་ཅིང་རྩེ་མོ་འཁྱིལ་བ་སྟེ།། 
རིག་ལྡན་ཁྲ་པོས་དཔུང་པ་བརྒྱན།། 
ལག་གདུབ་གདེངས་ཀ་དུང་སྐྱོང་སེར།། 
ཤིན་ཏུ་དཀར་བ་པད་དོ་ཤལ།། 
མཐའ་ཡས་སྔོན་པོ་མཆོད་ཕྱིར་ཐོགས།། 
ཤིན་ཏུ་མཛེས་པར་བྱས་པའོ།། 
བདུད་རྩིའི་ཁ་དོག་གདེངས་ཀ་ནི།། 
ནོར་རྒྱས་ཀྱིས་ནི་ཅོད་པན་བྱས།། 
པདྨའི་སྡོང་བུའི་ཁ་དོག་དཀར།། 
རྐང་གདུབ་པདྨ་ཆེན་པོ་ཡིས།། 
ཐམས་ཅད་ཕུ་ཏཱའི་ཡི་གེ་སྒྲོགས།། 
ཕྱག་གཉིས་པ་དང་མཆེ་བ་གཙིགས།། 
འཁོར་བ་དང་ནི་མྱ་ངན་འདས།། 
གཤིན་རྗེ་འཇོམས་པ་ཞེས་བྱ་ལ།། 
རྣམ་རྟོག་ཐམས་ཅད་འཇོམས་པ་ཡི།། 
སྔགས་ཀྱིས་བྱིན་གྱིས་བརླབ་པར་བྱ།། 
མཁའ་ཁྱབ་རྫོགས་པའི་སངས་རྒྱས་ཀུན།། 
རང་གི་སྙིང་གའི་ས་བོན་གྱི།། 
ལྕགས་ཀྱུས་ཀུན་བཀུག་ཁར་ཞུགས་ནས།། 
བདེ་བ་སྙིང་གར་ཞུགས་ཤིང་ཞུ།། 
དེ་ལས་སྤྲོ་བྱས་ས་བོན་རྣམས།། 
དེ་ཞུ་རྡོ་རྗེའི་ལམ་ནས་ནི།། 
རང་འོད་པདྨའི་ནང་མཐར་གནས།། 
དེ་བལྟས་ས་བོན་རང་གཟུགས་ལ།། 
དེ་ཡི་ས་བོན་ལས་སྐྱེས་པའི།། 
འཁོར་ལོ་ས་བོན་ཀུན་བྱིན་བརླབ།། 
མེ་སྟག་འཕྲོ་བའི་ཚོགས་གསལ་བ།། 
ཆོ་ག་བཞིན་དུ་མཁས་པས་བསྒོམ།། 
བལྟ་ཞིང་སྙིང་གར་བཞུ་བྱས་ལ།། 
རྡོ་རྗེའི་ལམ་ནས་དབྱུང་བར་བྱ།། 
རང་རིག་པདྨའི་ཟེ་འབྲུ་ལ།། 
ལྷ་ཡི་ཚོགས་རྣམས་བལྟ་བྱས་ལ།། 
སྣ་ཚོགས་མེ་ཏོག་ལ་སོགས་དབུལ།། 
ལག་ན་ལོ་མ་འཛིན་རྣམས་ཀྱིས།། 
ལེགས་པར་མཆོད་པར་བྱ་བ་སྟེ།། 
མཆོད་པའི་གླུ་ནི་ཡིད་འོང་དང་།། 
སྣ་ཚོགས་གར་གྱི་རང་བཞིན་དང་།། 
དེ་བཞིན་བདེ་བ་ཆེན་པོས་མཆོད།། 
ཨེ་མ་གཤིན་རྗེའི་གཤེད་དམར་པོ།། 
བླ་མ་སྲིན་པོའི་རང་བཞིན་ཏེ།། 
བདག་ནི་ཁྱོད་མཐོང་འཇིགས་པས་ན།། 
བླ་མ་སྲིན་པོའི་རང་བཞིན་སྤངས།། 
མཐོ་རིས་ས་སྟེངས་ས་འོག་རྣམས།། 
ཁྱོད་ཀྱི་གར་གྱིས་གཡོ་བར་བྱེད།། 
ཁྲག་གི་མིག་སྨན་ཁྲོ་བོའི་སེམས།། 
གར་མཛད་ཁྱོད་ནི་རོ་ལངས་གཟུགས།། 
དམར་ཞིང་ཐུང་བའི་ཚད་ལྡན་པ།། 
རྣམ་པ་མང་པོའི་སྤྲུལ་གཟུགས་བྱེད།། 
རྡོ་རྗེ་དབྱངས་ཅན་མ་ཡིས་ཞུས།། 
ཁྱོད་ཀྱི་གར་མཛད་བདེ་བ་ཆེ།། 
ཁྱོད་ཀྱི་ཧྲཱིཿ་ཥྚྲཱིཿ་འི་སྔགས་ཀྱི་གར།། 
ས་གསུམ་པོ་ཡི་འཁྲུལ་པ་སེལ།། 
བརྩེ་བས་ཁྲོ་བའི་རྗེ་བཙུན་ཁྱོད།། 
འགྲོ་ལ་ལྟ་ཞིང་གར་མཛད་དོ།། 
ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཱཏྨ་ཀོ྅ཧྃ།
སྒྲ་ཡི་ཚོགས་པ་ཐམས་ཅད་ལ།། 
སྒྲ་བརྙན་དང་ནི་མཚུངས་པར་བལྟ།། 
འཁོར་ལོ་ཡི་ནི་འདྲེན་པ་ལ།། 
དེ་ཡི་དེ་ལ་དེ་བཞིན་བསྟོད།། 
གཏི་མུག་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ཤིན་ཏུ་འཇིགས།། 
སྟོན་པ་སངས་རྒྱས་ཀུན་རང་བཞིན།། 
རྡོ་རྗེའི་སྐུ་ལ་ཕྱག་འཚལ་བསྟོད།། 
ཕྲ་མ་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ཤིན་ཏུ་འཇིགས།། 
རྡོ་རྗེའི་ཐུགས་དང་རབ་མཚུངས་པའི།། 
རིན་ཆེན་རྡོ་རྗེ་ཕྱག་འཚལ་བསྟོད།། 
འདོད་ཆགས་རྡོ་རྗེའི་རང་བཞིན་ཁྱོད།། 
འདོད་ཆགས་ཆོས་ཀྱི་འབྱུང་གནས་གཙོ།། 
གསུང་མཆོག་ཀུན་གྱི་རབ་མཆོག་སྟེ།། 
གསུང་གི་རྡོ་རྗེ་ཕྱག་འཚལ་བསྟོད།། 
ཕྲག་དོག་རྡོ་རྗེའི་རང་བཞིན་ཁྱོད།། 
གཤིན་རྗེའི་གཤེད་པོ་ལས་ཀུན་པ།། 
རྡོ་རྗེའི་སྐུ་དང་རབ་མཚུངས་པ།། 
ཕྱག་ན་རལ་གྲི་ཕྱག་འཚལ་བསྟོད།། 
སངས་རྒྱས་ཀུན་གྱི་རང་བཞིན་ཁྱོད།། 
སངས་རྒྱས་ཐམས་ཅད་གཅིག་བསྡུས་པ།། 
སངས་རྒྱས་ཀུན་གྱི་རབ་མཆོག་གཙོ།། 
དཀྱིལ་འཁོར་དབང་ཕྱུག་ཕྱག་འཚལ་བསྟོད།། 
ཨཱཿ་ཡིག་ལས་སྐྱེས་རྣམ་དག་པ།། 
མགོ་བོ་གསུམ་གྱི་སྟེང་དུ་གནས།། 
པདྨའི་སྣོད་ནི་གང་བ་ཡི།། 
དེ་འོག་མེ་ཡི་དཀྱིལ་འཁོར་ཏེ།། 
རཾ་ཡིག་ལས་བྱུང་གྲུ་གསུམ་མོ།། 
དེ་འོག་རླུང་གི་དཀྱིལ་འཁོར་ཏེ།། 
ནག་ཅིང་གཡོ་བ་གཞུ་ཡི་དབྱིབས།། 
ཡྃ་ལས་བྱུང་བ་བ་དན་མཚན།། 
དེ་ལ་རྣམ་པར་སྣང་མཛད་སོགས།
ད་ཡིག་ལ་སོགས་ལས་བྱུང་བ།། 
གླང་པོ་ལ་སོགས་ལྔ་རྣམས་སོ།། 
ཧཱུྃ་སྐྱེས་རྡོ་རྗེའི་དགབ་བྱ་འདིས།། 
བཀབ་པ་མཁས་པས་བསྒོམ་པར་བྱ།། 
རླུང་གིས་བསྐྱོད་ཅིང་མེ་ཡིས་ཞུ།། 
དེ་ལ་རྣམ་པ་བསྒོམ་པར་བྱ།། 
རྡོ་རྗེས་མཚུངས་པར་རོ་གཅིག་གྱུར།། 
ཤིན་ཏུ་དྲི་མེད་དག་པར་བལྟ།། 
ཧཱུྃ་ཡིག་འོད་ཀྱིས་སངས་རྒྱས་རྣམས།། 
ཡེ་ཤེས་གཟུགས་ཀྱིས་དགུག་པར་བྱ།། 
རབ་ཞུགས་སྔགས་ཀྱི་གཟུགས་ཀྱིས་ནི།། 
མཆོག་གི་བདུད་རྩི་ལྔ་རྣམས་བལྟ།། 
དེ་ཉིད་གསུམ་གྱིས་བྱིན་གྱིས་བརླབ།། 
དཀྱིལ་འཁོར་བདག་པོ་རྣམས་ལ་མཆོད།། 
ལྕེ་ལ་རྣམ་དག་རྡོ་རྗེ་ཉིད།། 
ཧཱུྃ་ཡིག་ལས་བྱུང་དེ་ལ་བལྟ།། 
དེ་ཡི་འོད་ཟེར་སྦྲུབས་རྣམས་ལས།། 
མཚུངས་པར་དགུག་ཅིང་དེ་ཡིས་ནི།། 
ཁམས་གསུམ་བཞུགས་པའི་རྫོགས་སངས་ཀུན།། 
དེ་བཞིན་དཀྱིལ་འཁོར་མཆོག་འདི་ལ།། 
སྙིང་གའི་ཡེ་ཤེས་དགུག་གཞུག་བྱ།། 
རྣམ་པར་རྟོག་པ་ཐམས་ཅད་སྤངས།། 
ཐོག་མཐའ་དབུས་མའི་དབྱེ་བ་ཡིས།། 
དཔག་མེད་གཟུགས་བྱེ་དེ་ལ་ཡང་།། 
འཁྲུལ་པའི་གཟུགས་ལ་དེ་ཉིད་མེད།། 
གང་ལས་འཁྲུལ་པ་གཉིས་ལ་གནས།། 
འཁྲུལ་མེད་ཐམས་ཅད་སེམས་ལ་སྦྱིན།། 
འཕྲོ་དང་བསྡུ་བ་རྣམ་པར་གཟུང་།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེའི་གཤེད་དམར་པོའི་རྒྱུད་ལས་མངོན་རྟོགས་ཀྱི་རིམ་པར་ཕྱེ་བ་སྟེ་དང་པོའོ།།།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་བཏབ་པ་དང་།། 
ཇི་ལྟར་སེམས་ཅན་རབ་འཇུག་ལ།། 
ལས་ཀྱི་དབྱེ་བའི་རབ་དབྱེ་ལས།། 
ཡེ་ཤེས་ཀྱི་ནི་རྒྱ་མཚོ་རྣམས།། 
རྡོ་རྗེ་ཆེན་པོ་བཤད་ཀྱིས་ཉོན།། 
དེ་ནས་རྡོ་རྗེ་འཛིན་རྒྱལ་པོས།། 
ལས་ཀུན་ཐམས་ཅད་རབ་བསྒྲུབ་པ།། 
ཉེས་ཀུན་གསོ་བའི་བདག་ཉིད་ཀྱིས།། 
ཚིག་འདི་ཉིད་ནི་བཀའ་སྩལ་ཏོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་རྣམས་དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་རབ་ཏུ་གསལ་བར་མཛད་པ་ལ།
བཅོམ་ལྡན་འདས་མཆོད་ཅིང་ཕྱག་འཚལ་ཏེ།
གཡས་ཕྱོགས་སུ་ལན་གསུམ་བསྐོར་བ་བྱས་ནས།
ཡང་དང་ཡང་དུ་ཕྱག་འཚལ་ཏེ་བཅོམ་ལྡན་འདས་ཀྱི་བཀའ་ཉན་པར་མཛད་དོ།
དེ་ནས་རྡོ་རྗེ་འཛིན་རྒྱལ་པོས།། 
དབང་དུ་བྱ་བའི་འཁྲུལ་འཁོར་གསུངས།། 
འཁྲུལ་འཁོར་མཐར་ཐུག་གཤིན་རྗེ་གཤེད།། 
མ་བྱུང་འབྱུང་བར་མི་འགྱུར་རོ།། 
བུད་མེད་དབང་དུ་བྱ་བ་དང་།། 
བསྲུང་བའི་དོན་དང་དེ་བཞིན་དུ།། 
ཞི་བ་ལ་ནི་གི་ཝང་གཟུང་།། 
དེ་བཞིན་གྲོ་གའམ་སྨྱུག་ཤུན་ལ།། 
འཁོར་ལོ་གཉིས་ནི་མངོན་པར་བྲི།། 
མིང་ནི་ནཱ་མཿ་བརྟེན་པར་བྱ།། 
ནག་པོའི་རྩ་སོགས་དང་བྲལ་བའི།། 
ཁམ་ཕོར་གཉིས་ནི་ཡང་དག་སྦྱར།། 
དབུས་སུ་ཞུན་མར་སྦྲང་རྩི་བླུགས།། 
སྲད་བུ་དཀར་པོས་དཀྲི་བར་བྱ།། 
མེ་ཏོག་དཀར་པོས་ཐུན་མཚམས་གསུམ།། 
མཆོད་བྱ་ཁ་ནི་ཤར་རུ་ཕྱོགས།། 
གཤིན་རྗེ་མཐར་བྱེད་ཆུ་ཤེལ་བཞིན།། 
བདག་ཉིད་བསྒོམས་ནས་བསྒྲུབ་བྱ་ནི།། 
མདུན་དུ་ཟླ་བའི་དཀྱིལ་འཁོར་སྟེང་།། 
བལྟས་ལ་མངོན་པར་དབང་བསྐུར་རོ།། 
བུམ་པ་དཀར་པོ་ཟླ་བ་བཞིན།། 
བདུད་རྩི་ལྔ་ཡིས་ཡོངས་སུ་གང་།། 
སངས་རྒྱས་རྣམས་ཀྱིས་ཁྲུས་མཛད་པ།། 
ཡང་དག་བལྟ་ཞིང་བཟླས་པ་བརྩམས།། 
ཨོཾ་ཧྲཱིཿ་ཥྚཱིཿ་ཝི་ཀྲྀ་ཏྭ་ནན་ཧཱུྃ་ཧཱུྃ་ཕཊ་ཕཊ།
ན་མཿ་ལྷ་སྦྱིན་ལ་ཤཱནྟིཾ་ཀུ་རུ་ན་མཿ།
ཞི་བའི་དམ་ཚིག་འདི་ལྟ་སྟེ།། 
སྐྱེས་བུ་རྣམས་ཀྱི་ཞི་བ་ལ།། 
གུར་གུམ་གྱིས་བྲི་རྒྱས་པ་ཡང་།། 
འཁོར་ལོ་གཉིས་བྲི་ཁ་ཆེ་ཡིས།། 
སྭཱ་ཧཱའི་དབུས་སུ་མིང་བཅུག་སྟེ།། 
བསྒྲུབ་བྱའི་མིང་བླང་དེ་རྣམས་ལ།། 
བུ་ཡིས་མངོན་པར་གཏོར་བར་བྱ།། 
ཁམ་ཕོར་ཁ་སྦྱོར་ནང་བཅུག་ནས།། 
སྲད་བུ་སེར་པོས་དཀྲི་བར་བྱ།། 
ཁ་ནི་བྱང་བལྟས་ཐུན་མཚམས་གསུམ།། 
མེ་ཏོག་སེར་པོས་མཆོད་པར་བྱ།། 
ཁ་དོག་སེར་པོ་གཤིན་རྗེ་གཤེད།། 
བདག་ཉིད་ངེས་པར་བལྟ་བར་བྱ།། 
བསྒྲུབ་བྱ་ཟླ་བ་སེར་ལ་གནས།། 
བུམ་པ་སེར་པོ་ཆུ་ཡིས་བཀྲུ།། 
མངོན་བར་དབང་བསྐུར་བསྒོམ་པར་བྱ།། 
རྒྱས་པར་བྱ་ཕྱིར་ཡང་དག་བཟླ།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ལྷ་སྦྱིན་གྱི་པུཥྚིྃ་ཀུ་རུ་སྭཱ་ཧཱ།
ཕོ་ཋ་ཊ་ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ།
ལྷ་སྦྱིན་གྱི་པུཥྚིྃ་ཀུ་རུ་བཽ་ཥཊ།
ཅེས་པ་ནི་བཅོམ་ལྡན་འདས་ཀྱིས་རྒྱས་པའི་དམ་ཚིག་ཏུ་གསུངས་སོ།། 
གྲོ་གའམ་ནི་རས་དག་ལ།། 
རྒྱ་སྐྱེགས་དག་གི་ཁུ་བ་འམ།། 
ཡང་ན་ཙནྡན་དམར་པོ་ལ།། 
མིང་མེད་དག་གི་ཁྲག་བསྲེས་ནས།། 
འཁོར་ལོ་གཉིས་ནི་ཡང་དག་བྲི།། 
ཧོཿ་ཡིག་གིས་བརྟེན་བྱས་པ་ཡི།། 
འཁྲུལ་འཁོར་ནག་སོགས་དང་བྲལ་བ།། 
ཁམ་ཕོར་གཉིས་ནི་ཡང་དག་སྦྱར།། 
མར་དང་སྦྲང་རྩི་བཅུག་བྱས་ལ།། 
སྲད་བུ་དམར་པོས་དཀྲི་བར་བྱ།། 
ཁ་ནི་ནུབ་ཏུ་མངོན་ཕྱོགས་གནས།། 
མེ་ཏོག་དམར་པོས་མཆོད་པར་བྱ།། 
ཁ་དོག་དམར་པོ་འབར་བ་ཆེ།། 
བདག་ཉིད་གཤིན་རྗེ་འཇོམས་བྱེད་ལ།། 
བསྒྲུབ་བྱ་ཟླ་བ་དམར་པོའི་སྟེང་།། 
དེ་བཞིན་དུ་ནི་བསམ་པར་བྱ།། 
རང་གི་ལུས་ལས་འཐོན་གྱུར་ཏེ།། 
འོད་ཟེར་དམར་པོའི་ལྕགས་ཀྱུ་ཡིས།། 
བསྒྲུབ་བྱ་འགུགས་པར་བསྒོམ་པར་བྱ།། 
སྔགས་ནི་ཁྲི་ཙམ་སྤྲོ་ཞིང་བཟླས།། 
དེས་ནི་བསྒྲུབ་བྱ་མྱོས་གྱུར་ཏེ།། 
རྐང་པ་དག་ནི་དེ་བཞིན་འགྱེལ།། 
གོས་བྲལ་སྐྲ་ནི་གྲོལ་བ་རུ།། 
བསམ་ཞིང་བཟླས་པ་བརྩམ་པར་བྱ།། 
གལ་ཏེ་དབང་དུ་མ་གྱུར་ན།། 
བརྟུལ་ཞུགས་ཅན་གྱིས་འཁོར་ལོ་བསྲོ།། 
མར་སོགས་བྲལ་བར་བྱས་ནས་ནི།། 
དུ་མེད་སེང་ལྡེང་མེ་ལའོ།། 
ཨོཾ་ཧྲཱིཿ་ཥྚཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧོཿ།
ལྷ་སྦྱིན་གྱི་མཆོད་སྦྱིན་དབང་དུ་གྱིས་ཤིག་སྭཱ་ཧཱ།
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ།
བཽ་ཥ་ཊ་ལྷ་སྦྱིན་གྱི་མཆོད་སྦྱིན་དབང་དུ་གྱིས་ཤིག།
བཽ་ཥ་ཊ་ཞེས་བ་ནི་འདིར་བཅོམ་ལྡན་འདས་ཀྱིས་དབང་གི་དམ་ཚིག་ཏུ་གསུངས་སོ།། 
ཡང་ན་དུར་ཁྲོད་གོས་དག་གམ།། 
རང་བྱུང་གིས་བྱུགས་རས་དག་ལ།། 
རྒྱུ་སྐྱེགས་ཁྲག་དང་བསྲེས་པ་ཡིས།། 
འཁོར་ལོ་གཉིས་ནི་ཡང་དག་བྲི།། 
ཛཿ་ཡིག་དང་ནི་ཧྲཱིཿ་ཡིག་གིས།། 
བསྒྲུབ་བྱའི་མིང་ནི་བརྟེན་བྱས་ལ།། 
བུད་མེད་པདྨའི་སྣོད་དག་ནི།། 
ཁ་སྦྱར་ནང་བཅུག་མཆོད་པར་བྱ།། 
སྲད་བུ་དམར་པོས་དཀྲི་བྱས་ལ།། 
མེ་ཏོག་དམར་པོས་མཆོད་པར་བྱ།། 
ཉི་མ་འཆར་ཀ་དང་མཚུངས་དམར།། 
བདག་ཉིད་གཤིན་རྗེ་འཇོམས་བྱེད་དོ།། 
ཁ་དོག་དམར་པོའི་ལྕགས་ཀྱུ་ཡིས།། 
བསྒྲུབ་བྱ་འགུགས་པར་བསྒོམ་པར་བྱ།། 
སྙིང་གར་ལྕགས་ཀྱུས་དགུག་བྱ་ཞིང་།། 
མགྲིན་པ་ཞགས་པས་བཅིང་བར་བྱ།། 
སེང་གེ་དམར་པོ་ལ་ཞོན་ནས།། 
རླུང་གི་དཀྱིལ་འཁོར་སྦྱར་བ་ཡིས།། 
འོང་བ་དག་ནི་བསམ་བྱ་ཞིང་།། 
བདུད་རྩི་ལྔ་ཡི་ཆུ་ཡིས་བཀྲུ།། 
གལ་ཏེ་བསྒྲུབ་བྱ་མ་འོངས་ན།། 
བརྟུལ་ཞུགས་ཅན་གྱིས་འཁྲུལ་འཁོར་བསྲོ།། 
སེང་ལྡེང་ཤིང་གི་མེ་ལའོ།། 
དེ་ནས་བཟླས་པ་ཡང་དག་བརྩམ།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཆེ་གེ་མོ་ཁུག་ཅིག་ཧྲཱིཿ།
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཛཿ་ལྷ་སྤྱིན་ཁུག་ཛཿ་ཞེས་པ་ནི་འདིར་བཅོམ་ལྡན་འདས་ཀྱིས་འགུགས་པའི་དམ་ཚིག་ཏུ་གསུངས་སོ།། 
བློ་ལྡན་གང་གིས་དུར་ཁྲོད་གོས།། 
ཡུང་བ་དག་གི་ཁུ་བ་ཡིས།། 
འཁོར་ལོ་གཉིས་ནི་ཡང་དག་བྲི།། 
ལ་ཡིག་དག་གིས་བརྟེན་བྱས་ལ།། 
བསྒྲུབ་བྱའི་མིང་ནི་ཡང་དག་གཟུང་།། 
ཁམ་ཕོར་ཁ་སྦྱོར་དབུས་སུའོ།། 
ཁམ་ཕོར་སེར་པོ་སྟེང་དུ་གཞག།
དེ་ལ་མཁས་པས་རེ་ཁཱ་བྲི།། 
བདུན་དང་བཞི་པའི་རེ་ཁཱ་བྲི།། 
བདུན་དང་བཞི་པའི་རེ་ཁཱ་སོགས།། 
ཡང་དག་བྲིས་ཏེ་ཏིང་འཛིན་བྱ།། 
རི་རབ་རྩེ་མོ་བརྒྱད་པར་གྲགས།། 
དེ་ཡི་སྟེང་དུ་ཡང་དག་བྲི།། 
ཧཱུྃ་ཡིག་དང་ནི་བྃ་ཡིག་སྟེ།། 
དེ་ཡི་དབུས་སུ་རི་རབ་བོ།། 
དེ་ཡི་སྟེང་དུ་ལཾ་ཡིག་གིས།། 
དབང་ཆེན་དཀྱིལ་འཁོར་དགོད་པར་བྱ།། 
སྣ་ཚོགས་རྡོ་རྗེས་མནན་བྱ་ཞིང་།། 
སྲད་བུ་སེར་པོས་བཅིང་བར་བྱ།། 
གཤིན་རྗེ་འཇོམས་བྱེད་ཁ་དོག་སེར།། 
བདག་ཉིད་རྣམ་པར་བསམ་པར་བྱ།། 
བདག་ཉིད་ཁ་ནི་ལྷོ་རུ་ཕྱོགས།། 
དབང་ཆེན་དཀྱིལ་འཁོར་གྱིས་མནན་པའི།། 
བསྒྲུབ་བྱ་སེར་པོ་རྣམ་པར་བསམ།། 
མྱུར་དུ་རི་བོ་དགོད་ཅིང་གནོན།། 
སྣ་ཚོགས་རྡོ་རྗེས་མནན་བྱས་ལ།། 
དབང་ཆེན་དཀྱིལ་འཁོར་འོག་དག་ཏུ།། 
མནྡ་ར་སོགས་རི་འཇིགས་དང་།། 
གངས་རི་མི་གཡོར་གྱུར་པ་ཡིས།། 
བསྒྲུབ་བྱ་མནན་པར་བསྒོམ་པར་བྱ།། 
དེ་ལ་འདི་བཞིན་བཟླས་པར་བྱ།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ།
ལཾ་ལྷ་སྦྱིན་རང་གནས་སུ་རེངས་ལཾ་སྭཱ་ཧཱ།
ཞེས་པ་ནི་བཅོམ་ལྡན་འདས་ཀྱིས་རེངས་པ་ཆེན་པོའི་དམ་ཚིག་གོ།། 
ངག་ནི་རེངས་པར་འདོད་པ་ཡིས།། 
འཁོར་ལོ་གཉིས་བོ་དེ་བཞིན་བྲི།། 
ནང་དུ་བསྒྲུབ་བྱའི་མིང་བྱས་ནའང་།། 
དེ་ལ་སྔགས་ནི་སྤྲོ་ཞིང་བཟླས།
ཨོཾ་ཧྲཱིཿ་ཥྚྲིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ལྃ་ལྷ་སྦྱིན་གྱི་འདོད་པའི་དོན་གྱི་ཕྱིར་འགོག་ཅིང་ངན་པར་སྨྲོས་ཤིག།
མཆོད་སྦྱིན་གྱི་ངག་སྟྃ་བྷ་ནྃ་ཀུ་རུ་ལྃ་ཞེས་པ་ནི་འདིར་བཅོམ་ལྡན་འདས་ཀྱིས་ངག་རེངས་པའི་དམ་ཚིག་ཏུ་གསུངས་སོ།། 
ཤིན་ཏུ་མཐར་ཐུག་ལེགས་པར་སྦ།། 
ཇི་ལྟར་འདི་ཡི་བྱ་བ་བཤད།། 
ཉི་མ་གཅིག་གིས་འགྲུབ་པར་འགྱུར།། 
བཤིན་རྗེ་གཤེད་དམར་སྦྱོར་བས་སོ།། 
དུར་ཁྲོད་རས་ལ་སྔོན་བཞིན་དུ།། 
འཁོར་ལོ་གཉིས་བྲི་བརྟུལ་ཞུགས་ཅན།། 
སྐེ་ཚེ་བ་དང་ཚྭ་དང་ནི།། 
དུག་དང་ནིམ་པ་ཀ་འམ་ནི།། 
ཚ་བ་གསུམ་དང་ཚྭ་རྐྱང་ངོ།། 
དེ་བཞིན་དུར་ཁྲོད་སོལ་བ་དང་།། 
དྷ་དུ་ར་ཡི་ལོ་མའི་ཆུ།། 
ཙཎྜའི་ས་བོན་དེ་བཞིན་དུ།། 
མཛུབ་མོ་ཡི་ནི་ཁྲག་བླངས་ཏེ།། 
ཙི་ཏྲ་ཀ་ཡི་ཁུ་བས་སམ།། 
ཚ་སྒོ་ཙན་གྱི་ས་བླངས་ཏེ།། 
གདོལ་པའི་རྫ་ཡི་དྲག་པ་དང་།། 
བྱ་རོག་སྒྲོ་ཡི་སྨྱུ་གུ་ཡིས།། 
བཅུ་བཞི་ལ་བྲི་བརྟུལ་ཞུགས་ཅན།། 
གུང་ཐུན་ཁྲོ་བའི་སེམས་ཀྱིས་ནི།། 
གདུག་པ་ཅན་རྣམས་གསང་པའི་ཕྱིར།། 
སྣ་ཚོགས་སེམས་ཅན་རྣམ་འཇོམས་པ།། 
ཧཱུྃ་གི་ཡི་གེས་མཐའ་རྟེན་ལ།། 
རྣལ་འབྱོར་ཁ་ནི་ལྷོ་རུ་ཕྱོགས།། 
བདག་ཉིད་གཤིན་རྗེ་འཇོམས་བྱེད་དེ།། 
ཁྲོ་བོའི་གཟུགས་ཅན་གཏུམ་པོ་ཆེ།། 
མགོ་བོའི་དུམ་བུས་རྣམ་པར་བརྒྱན།། 
མ་ཧེ་ལ་བཞུགས་ལྗགས་བསྐྱོད་ཅིང་།། 
གསུས་ཆེན་འཇིགས་པར་བྱེད་པ་པོ།། 
མཆེ་གཙིགས་སྐྲ་ནི་གྱེན་དུ་བརྫེས།། 
སྨིན་མ་དམར་སེར་དེ་བཞིན་དུ།། 
གཡས་ན་རྡོ་རྗེའི་དབྱུག་ཆེན་ལ།། 
དེ་བཞིན་གཡོན་ན་ཐོད་པའོ།། 
མི་སྡུག་མཆེ་བ་རབ་ཏུ་གཙིགས།། 
བསྐལ་པའི་མེ་ནི་འབར་བ་བཞིན།། 
དེ་བཞིན་བདག་ཉིད་རྣམ་པར་བསྒོམ།། 
མྱུར་དུ་བསྒྲུབ་བྱ་དེ་མདུན་གཟུང་།། 
དྲི་མ་དང་ནི་རྨ་དག་དང་།། 
གདུག་པའི་ནད་ཀྱིས་བཟུང་ཞིང་འཇོམས།། 
གོས་དང་བྲལ་ཞིང་འདར་བར་བྱེད།། 
ངལ་ཞིང་ལུས་ནི་རྨ་དང་ལྡན།། 
ཕོལ་གྱི་ཕྲེང་བས་ལུས་ལ་བཟུང་།། 
མཚོན་གྱིས་རྨ་ནི་དོད་པར་བྱེད།། 
གྲང་བ་དང་ནི་རླུང་གིས་གཙེས།། 
མེ་ཡི་དབུས་སུ་ཡང་དག་བརྟེན།། 
མ་ཧེ་སྟག་དང་ཁྱི་རྣམས་དང་།། 
མཆུ་རིངས་རྣམས་ཀྱིས་ཟ་བར་བྱེད།། 
སངས་རྒྱས་སྡེ་རྣམས་འཇོམས་བྱེད་པའི།། 
མ་རུངས་ཆེན་པོ་རྣམས་ཀྱི་ནི།། 
ལྟོ་བའི་ནང་ནས་རྒྱུ་མ་དང་།། 
ལུས་ལ་ཚེར་མས་གང་བ་དང་།། 
རྐང་པ་གདོས་དང་སྒྲོག་གིས་བསྡམས།། 
དེ་བཞིན་དུམ་བུ་དུམ་བུར་བྱས།། 
པགས་པ་ངེས་པར་བཤུ་བར་བསམ།། 
སྐེ་ཚེ་ཚྭ་ཡིས་བྱུག་པར་བྱ།། 
གྲང་བ་ཡིས་ནི་ལུས་འདོན་བསྒོམ།། 
དེ་ཡི་ལུས་ཀྱི་བསྲུང་སོགས་རྣམས།། 
བཅད་ཅིང་བདག་ཉིད་མདུན་དུ་གཟུང་།། 
དེ་ཡི་གོ་ཆ་གཅད་པར་བྱ།། 
ལུས་ནི་དེ་བཞིན་སྟོང་པར་བསྒོམ།། 
བདག་གི་ལས་ལས་སྐྱེས་པ་ཡི།། 
ཁྲོ་བོ་གཤིན་རྗེ་གཤེད་གཟུགས་ཀྱིས།། 
འཇོམས་པ་དག་ཏུ་བསྒོམ་བྱ་ཞིང་།། 
རྐང་དང་ཚིལ་རྣམས་འཐུང་བ་སྟེ།། 
དེ་ཡི་མདུན་དུ་གཤིན་རྗེ་བསྒོམ།། 
ལག་ན་དབྱུག་པ་སྟོབས་ཆེན་ལྡན།། 
མ་རུངས་དེ་ཡིས་གདུག་པ་དེ།། 
རྣམ་པར་འཇོམས་པ་བསྒོམ་པར་བྱ།། 
དེ་ཡི་རྒྱུ་མ་རྩ་རྣམས་ནི།། 
བྱ་རྒོད་ཀྱིས་བཟུང་མཁའ་ལ་འགྲོ།། 
ཀླུ་ཡིས་ས་འོག་འགུགས་པར་བྱེད།། 
ལྷ་མ་ཡིན་ལ་སོགས་པས་བཙིར།། 
དེ་ལྟར་བསྒྲུབ་བྱ་བསམ་པར་བྱ།། 
སྙིང་རྗེའི་སེམས་ཀྱིས་རབ་བཅིངས་ནས།། 
འཁོར་བ་ལས་ནི་ཕ་རོལ་བྱས།། 
སངས་རྒྱས་རྣམས་ཀྱི་ཞིང་དུ་འགྲོ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་རྣམས་ཐུགས་དགྱེས་ནས་གསུངས་པ།
འདི་ལྟ་སྟེ།། 
ཀྱེ་མ་གསད་བྱ་ལེགས་པར་བྱས།། 
གསད་པར་བྱ་བ་མ་བསད་དེ།། 
ཇི་སྲིད་སྡིག་རྣམས་གྲོལ་བར་བྱས།། 
ཤི་བ་དེ་ཡང་མ་ཤི་སྟེ།། 
སྡིག་པ་སྟོང་ཕྲག་བྱས་པ་ཡི།། 
མནར་མེད་ལ་སོགས་མི་སྐྱེའོ།། 
ཨེ་མ་བདག་ཉིད་ཆེན་པོ་སྟེ།། 
བསད་པས་སངས་རྒྱས་བྱང་ཆུབ་ཐོབ།། 
སླར་ཡང་བརྩེ་བས་སེམས་ཅན་རྣམས།། 
གསང་པར་བྱ་བས་གསད་པར་བྱ།། 
ཨེ་མ་སྙིང་རྗེའི་སྟོབས་ཀྱིས་ཏེ།། 
སྙིང་རྗེ་དམན་པས་འགྲུབ་མི་འགྱུར།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧཱུྃ་ལྷ་སྦྱིན་སོད་ཧཱུྃ།
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧཱུྃ་ཕཊ་ལྷ་སྦྱིན་མཱ་ར་ཡ་ཧཱུྃ་ཕཊ་ཅེས་པ་ནི།
བཅོམ་ལྡན་འདས་ཀྱིས་རྟོག་པ་ཆེན་པོ་གསང་པའི་རྡོ་རྗེའི་འཁྲུལ་འཁོར་དང་སྔགས་དང་རྒྱུད་ཀྱིས་གསད་པ་ལ་སོགས་པའི་དམ་ཚིག་ཏུ་གསུངས་སོ།། 
དེ་ནས་འཁོར་ལོ་གཉིས་བྲིས་ཏེ།། 
ཕཊ་ཀྱི་ཡི་གེའི་ནང་དུ་ནི།། 
བསྒྲུབ་བྱའི་མིང་དང་བཅས་པ་གཟུང་།། 
ཐོད་པ་ཡང་དག་སྦྱར་བྱས་ཏེ།། 
སྲད་བུ་ནག་པོས་དཀྲི་བར་བྱ།། 
ཞེ་སྡང་སེམས་ཀྱིས་ཉིན་གུང་ལ།། 
དུར་ཁྲོད་དུ་ནི་གཞུག་པར་བྱ།། 
གཤིན་རྗེ་མཐར་བྱེད་མཚུངས་བལྟས་ནས།། 
བསྒྲུབ་བྱ་རང་གི་མདུན་དུ་བྱ།། 
རྟ་དང་མ་ཧེའི་སྟེང་ན་གནས།། 
གཉིས་པོ་དེ་ཡི་ལག་ན་མཚོན།། 
ཁྲོ་བོའི་ཚོགས་ཀྱིས་ཀུན་ནས་བསྐོར།། 
གཉིས་པོའི་ཕྱོགས་ལ་བསམ་པར་བྱ།། 
གཉིས་པོ་ངག་ནི་འཐབ་བྱེད་ཅིང་།། 
ཁྲོ་བས་སེམས་ནི་བཅིངས་པ་སྟེ།། 
འཐབ་མོ་བྱེད་པར་བསྒོམ་བྱས་ལ།། 
སྒོམ་ཞིང་བཟླས་པ་བརྩམ་པར་བྱ།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ལྷ་སྦྱིན་དང་མཆོད་སྦྱིན་དག་རྣམ་པར་ཞེ་སྡང་བར་གྱིས་ཤིག་ཕཊ་ཅེས་པ་ནི་བཅོམ་ལྡན་འདས་ཀྱིས་ཞེ་སྡང་ཆེན་པོའི་དམ་ཚིག་ཏུ་གསུངས་སོ།། 
ཆོ་ག་དེ་ཡིས་སྔོན་མ་བཞིན།། 
འཁོར་ལོ་གཉིས་པོ་ཀུན་ཏུ་བྲི།། 
ཧཱུྃ་ཕཊ་ཡི་གེ་དག་གིས་བརྟེན།། 
ཐོད་པ་གཉིས་ནི་ཡང་དག་སྦྱར།། 
སྲད་བུ་ནག་པོས་ཡང་དག་དཀྲི།། 
ཕག་ཤིན་ནགས་སུ་བཞགས་བྱས་ལ།། 
གཤིན་རྗེ་གཤེད་ཀྱི་རྣལ་འབྱོར་གྱིས།། 
བསྒྲུབ་བྱ་སྔོན་དུ་གཟུང་བར་བསྒོམ།། 
ཡྃ་ལས་བྱུང་བ་གཞུ་ཡི་དབྱིབས།། 
རླུང་གི་དཀྱིལ་འཁོར་ནག་པ་ལ།། 
རྔ་མོ་ཆེན་མོ་ཁ་དོག་སྔོ།། 
དེ་ཡི་སྟེང་དུ་བསྒོམ་པར་བྱ།། 
དེ་ལ་མ་རུངས་ཆེན་པོ་སྟེ།། 
རྡེག་ཅིང་ལྷོ་ཕྱོགས་འདོད་པ་དང་།། 
ཁྲོ་བོ་རྣམས་ཀྱིས་འཇོམས་པ་དང་།། 
སངས་རྒྱས་ཡིན་ཡང་བཟློག་པར་དཀའ།། 
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ལྷ་སྦྱིན་སྐྲོད་པར་གྱིས་ཤིག་ཧཱུྃ་ཕཊ་ཅེས་པ་ནི་བཅོམ་ལྡན་འདས་ཀྱིས་བསྐྲད་པ་ཆེན་པོའི་དམ་ཚིག་ཏུ་གསུངས་སོ།། 
རྣལ་འབྱོར་ཁྲོ་ཞིང་ལྷོར་ཕྱོགས་ལ།། 
ཁྲག་བཅས་དུར་ཁྲོད་ཐལ་བ་དང་།། 
དུག་དང་ཚྭ་དར་སྐེ་ཚེ་དང་།། 
ཚ་བའི་མར་ཁུ་སྨྱོ་ལོ་མས།། 
དེ་བཞིན་དུར་ཁྲོད་གོས་ལ་ནི།། 
འཁོར་ལོ་གཉིས་པ་དེ་བཞིན་བྲི།། 
གསད་བྱ་གཤིན་རྗེའི་ལུས་ལ་གནས།། 
སྡང་སེམས་མ་ཧེ་རྟ་དག་ལ།། 
བསྐྲད་པ་རྔ་མོའི་ལུས་ལ་གནས།། 
ཞི་བ་ཟླ་བའི་དཀྱིལ་འཁོར་དཀར།། 
རྒྱས་པ་ཟླ་བ་སེར་པོ་ལ།། 
བུད་མེད་སྙིང་གར་དབང་དུ་བྱ།། 
ངག་བཅིང་ང་ཡི་ལུས་ལ་གནས།། 
རེངས་པ་རི་རབ་དབུས་སུ་སྟེ།། 
དགུག་པ་སེང་གེ་སྟག་ལ་གནས།། 
དེ་བཞིན་གཞན་ཡང་མཚོན་པར་བྱ།། 
གི་ཝཾ་དང་ནི་རྒྱ་སྐྱེགས་དང་།། 
དེ་བཞིན་ཁ་ཆེའི་བྱེ་བྲག་གིས།། 
དབང་བྱ་གྲོ་ག་ཤིང་ཤུན་བྲི།། 
འགྲུབ་འགྱུར་འདི་ལ་ཐེ་ཚོམ་མེད།། 
ཁམ་ཕོར་ཁ་སྦྱར་ནང་དུ་གཞུག།
དགེ་བའི་སེམས་ཀྱིས་ཡང་དག་གཟུང་།། 
བྱ་རོག་སྒྲོ་ཡིས་བྲི་བར་བྱ།། 
པདྨ་ཁ་སྦྱོར་དུར་ཁྲོད་ལ།། 
ཉི་མའི་གུང་ལ་སྦ་བར་བྱ།། 
གཤིན་རྗེ་གཤེད་ཀྱི་རྣལ་འབྱོར་བདག།
ཨོཾ་ཧྲཱིཿ་ཥྚྲཱིཿ་སོགས་སྔགས་བཟླས་ལ།། 
ལྷོ་ཕྱོགས་གནས་ཏེ་ཚར་གཅད་དོ།། 
ཞི་བའི་ཁ་དོག་ཡ་ཡིག་དབྱི།། 
ནི་གཉིས་ཀྱང་ནི་དེ་བཞིན་ནོ།། 
ཕྱི་ནས་དབུས་སུ་ཡ་ཡིག་ལས།། 
ལྷག་མའི་ཡི་གེ་ཅི་བདེ་བར།། 
སྔོན་དུ་བསྙེན་པ་ཁྲི་བཟླས་ལ།། 
ལས་འདི་རབ་ཏུ་བསྒྲུབ་པར་བྱ།། 
ཡེ་ཤེས་རྡོ་རྗེས་བྱ་བ་སྟེ།། 
གཤིན་རྗེ་གཤེད་ཀྱི་སྦྱོར་བ་ཡིས།། 
དྲག་པོ་ཆེན་པོའི་དཀྱིལ་འཁོར་འདི།། 
གང་དུ་བྲིས་ཤིང་གནས་པ་དང་།། 
ཡི་གེ་བྲིས་པར་གྱུར་པ་ཡིས།། 
ཁྱིམ་དེ་རྟག་ཏུ་འཐབ་མོར་འགྱུར།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཁྲུལ་འཁོར་གྱི་སྐབས་རིམ་པར་ཕྱེ་བ་གཉིས་པའོ།།།། 
རི་དང་སྐྱེ་བོས་དབེན་པའི་ཕྱོགས།། 
གསང་ཞིང་ཡིད་བརྟགས་ས་གཞི་ལ།། 
རི་མོ་གསལ་བྲིས་རྣལ་འབྱོར་བདག།
སྔགས་ཀྱིས་འགུགས་པ་བརྩམ་པར་བྱ།། 
དཀར་ཞིང་ཞལ་གཅིག་ཕྱག་གཉིས་པ།། 
གྲི་གུག་ཐོད་པ་འཛིན་པ་ཡི།། 
ཙརྩི་ཀཱ་ནི་བསྒོམ་པར་བྱ།། 
རྣལ་འབྱོར་ཁྲག་འགུགས་རབ་སྦྱོར་བ།། 
དེ་ནས་བཅོམ་ལྡན་འདས་གཤིན་རྗེ་གཤེད་ཆེན་པོ་དཀྲུག་པ་རྡོ་རྗེ་ཁྲག་འགུགས་པ་ཞེས་བྱ་བ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
རྡོ་རྗེ་ཙརྩི་ཀཱའི་སྔགས་གསུངས་པ།། 
འདི་ལྟ་སྟེ།
ཨོཾ་བཛྲ་ཙརྩི་ཀཱེ་སི་དྷཱ་ན་ཏྲ་ནཱ་ལ་ཧཱ་རི་ཎི་རཏྣ་ཏྲ་ཡཱ་པ་ཀ་རི་ཎོ་རུ་དྷི་ར་མཱ་ཀརྵ་ཡ་ཛཿ།
ཞལ་ནི་རབ་ཏུ་བསྐྱོད་མཛད་ནས།། 
སྔགས་འདི་རྗེས་སུ་དྲན་བྱས་ལ།། 
ཁམས་གསུམ་པ་ཡི་ཁྲག་ཆེན་པོ།། 
འགུགས་འགྱུར་འདི་ལ་ཐེ་ཚོམ་མེད།། 
དེ་ནས་གཤིན་རྗེ་གཤེད་ཆེན་པོ་རྡོ་རྗེ་མྱོས་པ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
རྡོ་རྗེ་ཕག་མོས་ཆང་དགུག་པའི་དམ་ཚིག་གསུངས་པ་འདི་ལྟ་སྟེ།། 
ཨོཾ་གྷོ་ནེ་སུ་གྷོ་ནེ་བཛྲ་མཱ་མ་ཀཱི་བྷ་ར་བྷ་ར།
སྃ་བྷ་ར་སྃ་བྷ་ར།
ཏྲཻ་དྷཱ་ཏུ་ཀ་མ་དྱཱ་ཀརྵ་ཡ་ཛཿ།
རྫ་མཁན་ལག་པ་ཕྱིས་པའི་སས།
བུམ་པ་ཁ་ནི་མཛེས་བྱས་ཏེ།། 
རྐུན་པོའི་སྐྲ་ཡི་སྟེང་དུ་གཞག།
སྔགས་ནི་རྗེས་སུ་དྲན་པར་བྱ།། 
སྔགས་འདིའི་བདག་ཉིད་ཆེ་བ་ནི།། 
མཆོད་རྟེན་པ་ཏ་ན་རུ་བསྟན།། 
མཁས་པས་འབད་པས་དམིགས་བྱས་ན།། 
ཆང་ནི་འགུགས་པར་རབ་ཏུ་གྲགས།། 
དེ་ནས་བཅོམ་ལྡན་འདས་གཤིན་རྗེ་གཤེད་ཀྱི་རྡོ་རྗེ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
དབྱངས་ཅན་མས་སྔགས་འདི་གསུངས་སོ།། 
ཨོཾ་པི་ཙུ་པི་ཙུ་པྲཛྙཱ་བར་དྷ་ནི།
ཛྭ་ལ་ཛྭ་ལ་མེ་དྷཱ་བ་ར་དྷ་ནི།
དྷི་རི་དྷི་རི།
བུད་ངྷི་བ་ར་ངྷ་ནི་སྭཱ་ཧཱ།
ཚེས་གཅིག་ནས་ནི་བཟུང་ནས་ནི།། 
ཇི་སྲིད་བཅྭ་ལྔའི་མཐར་ཐུག་ཀུན།། 
ལེགས་པར་སྦྱར་བ་བརྩམ་པར་བྱ།། 
ཇི་སྲིད་ཟླ་པའི་རྗེས་འབྲངས་ནས།། 
གསུང་གི་དབང་ཕྱུག་མ་ནི་འགྲུབ།། 
འདི་ཡིས་ཚིགས་བཅད་བརྒྱ་ཕྱེད་དོ།། 
ཁམས་གསུམ་པ་ནི་མ་ལུས་ཤིང་།། 
མ་ལུས་ལུས་པ་མེད་པ་འགྲུབ།། 
དེ་ནས་བཅོམ་ལྡན་འདས་གཤིན་རྗེ་མཐར་བྱེད་ཆེན་པོ་དཀྲུག་པ་རྡོ་རྗེ་ཁུ་བ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
ཁུ་བ་འགུགས་པ་གཽ་རཱིའི་སྔགས་གསུངས་པ་འདི་ལྟ་སྟེ།
ཨོཾ་ཀརྞྷྲི་ནི་ཀརྵ་ཎི་གཽ་རཱི་ཛཿ་དུཥྚ་པྲ་དུཥྚཱ།
ཡཱཿ་ཤུ་ཀྲ་མཱ་ཀརྵ་ཡ་ཛཿ་ཛཿ་ཛཿ་ཧཱུྃ་སྭཱ་ཧཱ།། 
ནམ་མཁའི་གདོང་དང་རྡོ་རྗེའི་ལམ།། 
རླུང་དང་དྲིལ་སྦྱོར་ལྕགས་ཀྱུ་ཡིས།། 
ཁུ་བའི་ཚོགས་རྣམས་འགུགས་པར་བྱེད།། 
བསྒོམ་དང་བཟླས་པ་རབ་སྦྱོར་བས།། 
སྐྱེ་བོས་དབེན་དང་ནགས་ཚལ་དུ།། 
ལས་འདི་རབ་ཏུ་བསྒྲུབ་པར་བྱ།། 
མཚན་མོ་བདུན་གྱི་སྦྱོར་བ་ཡིས།། 
འགྲུབ་འགྱུར་འདི་ལ་ཐེ་ཚོམ་མེད།། 
དེ་ནས་བཅོམ་ལྡན་འདས་རྡོ་རྗེ་གཤིན་རྗེ་གཤེད་ཆེན་པོ་དུས་ཀྱི་དབྱེ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ།། 
འདིར་མཆོག་གི་དབང་བསྐུར་བའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་རྣམས་ལས་སྤྲོ་བར་མཛད་ནས།
ཨུ་དུམ་བཱ་ར་མན་དཱ་ར།། 
ཡོངས་སུ་སྐྱེས་དང་སྣ་མ་དང་།། 
ཀརྞ་ཀ་ཡི་ཕྲེང་བ་རྣམས།། 
བུ་ཁྱོད་ཟུང་ལ་བྱིན་གྱིས་རློབས།། 
ཁམས་གསུམ་རལ་གྲི་ཆེན་པོ་ལ།། 
སངས་རྒྱས་ཀུན་གྱིས་ཕྱག་བྱས་པ།། 
བཟུང་ན་བདུད་ལས་རྒྱལ་བར་འགྱུར།། 
ལས་ཀྱི་རལ་གྲི་དམ་པ་འདི།། 
ཐབས་དང་ཤེས་རབ་རང་བཞིན་གྱི།། 
རྡོ་རྗེ་དྲིལ་བུ་བསྒྲུབ་པའི་ཕྱིར།། 
བུ་ཁྱོད་གསང་བའི་རྡོ་རྗེ་ཟུང་།། 
སློབ་མ་ཡང་དག་གཟུང་བར་གྱིས།། 
འདི་ནི་བཏུང་བ་རིན་ཆེན་ཏེ།། 
རྡོ་རྗེའི་ལུས་སུ་རབ་སྒྲུབ་པ།། 
མི་ཡི་བཏུང་བྱ་ཡེ་ཤེས་ཆུ།། 
བུ་ཁྱོད་ཀྱིས་ནི་ཐམས་ཅད་དུ།།། 
སློབ་མའི་ཁར་ཡང་བླུད་པར་བྱ།། 
གཤིན་རྗེ་གཤེད་ཀྱིས་རབ་ཏུ་གསུངས།། 
སེམས་ནི་རབ་ཏུ་དགའ་བ་ཡིས།། 
རྡོ་རྗེ་སློབ་མ་བདག་ཉིད་ཆེ།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྔགས་ཀྱིས་འགུགས་པ་རབ་ཏུ་སྦྱོར་བ་སྟེ་རིམ་པར་ཕྱེ་བ་གསུམ་པའོ།།།། 
དེ་ནས་དཔལ་ལྡན་རྡོ་རྗེ་འཆང་།། 
རལ་གྲི་སྒྲུབ་པ་གསུང་བར་མཛད།། 
སྐྱོབ་པ་སངས་རྒྱས་ཐམས་ཅད་ཀྱི།། 
ལྷ་མོ་ཁྱོད་ནི་དཔག་དུ་གྱུར།། 
གཤིན་རྗེ་གཤེད་ཀྱི་དཀྱིལ་འཁོར་གྱི།། 
སློབ་དཔོན་རྣམས་གསུངས་རྒྱུད་བསྒྲུབ་ཕྱིར།། 
ཁབ་ལེན་ལྕགས་ཀྱི་རལ་གྲི་ཉིད།། 
དེ་རྣམས་ཡང་ན་བཅུད་ཅན་གྱི།། 
རལ་གྲི་ཁྲུ་གང་ཚད་བཅས་ཚད།། 
བརྟུལ་ཞུགས་ཅན་གྱིས་རྣམ་པར་བསམ།། 
བཅུ་བཞི་འམ་ནི་བརྒྱད་དག་ལ།། 
དུར་ཁྲོད་དབུས་སུ་སྦ་བར་བྱ།། 
བདུད་རྩི་ལྔ་དང་མཚུངས་པར་ལྡན།། 
ཐུན་མཚམས་གསུམ་དུ་བཟླས་པ་ཁྲི།། 
ཟླ་བ་སོ་སོའི་བཅུ་བཞི་ལ།། 
གཏོར་མས་སྔོན་དུ་མཆོད་པར་བྱ།། 
ཟླ་བ་རེ་ལ་བཟླས་པ་འབུམ།། 
འབུམ་ཕྲག་ལྔ་ཡིས་འགྲུབ་པར་འགྱུར།། 
གྲུབ་ན་རལ་གྲི་རབ་ཏུ་འབར།། 
འོད་ཟེར་ལྔ་ཡི་གློག་ཆེན་འཁྱུག།
གྲུབ་པ་དེ་ནི་གཟུང་གྱུར་པས།། 
མི་རྣམས་ཁམས་གསུམ་ལས་རྒྱལ་འགྱུར།། 
རྣལ་འབྱོར་གང་གིས་རལ་གྲི་གྲུབ།། 
གཤིན་རྗེ་གཤེད་པོ་འཇིགས་བྱེད་སྦྱོར།། 
བདེ་བར་འགྲུབ་ཅིང་ས་ཆེན་གྱིས།། 
དེ་ཡིས་འཐབ་པ་བཟོད་མི་ནུས།། 
རྐང་གཉིས་པ་དང་རྐང་བཞི་ཀུན།། 
མཐོང་བས་གནས་སྐབས་བཅུ་རུ་འགྱུར།། 
ལྷ་དང་ལྷ་མིན་གྱིས་མི་བཟོད།། 
མི་ཡི་འཇིག་རྟེན་སྨོས་ཅི་དགོས།། 
རྒྱ་མཚོའི་ས་ནི་བླངས་བྱས་ལ།། 
ཀླུ་ཡི་གཟུགས་ནི་སྦྱར་བར་བྱ།
ཨོཾ་ཕུཿ་ཡི་གེ་ཧཱུྃ་ལ་དགོད།། 
ཧྲཱི་ཥྚྲིཿ་ལ་སོགས་སྔགས་རྣམས་བཟླ།། 
ཆར་མི་འབབ་པའི་དུས་རྣམས་ལ།། 
ཁྲི་ནི་བཟླས་བས་འབབ་པ་འགྱུར།། 
སྦྲུལ་ནག་ཤ་དང་ནིམ་པ་ཡི།། 
ལོ་མ་དག་ནི་བསྲེས་པ་ཡི།། 
དེ་ཡི་རིལ་བུ་ལེགས་པར་བྱ།། 
བརྟུལ་ཞུགས་ཅན་གྱིས་རྒྱ་མཚོར་འཕང་།། 
ཁྲི་ཕྲག་བཟླས་པར་གྱུར་པ་ཡི།། 
དཔའ་ཀློང་རེངས་བྱེད་མཆོག་ཡིན་ནོ།། 
ཙཎྜའི་ས་བོན་བརྒྱ་བཟུང་ཞིང་།། 
མོན་སྲན་གྲེའུ་འབྲས་བསྲེས་ཏེ།། 
འབུམ་ཕྲག་བརྒྱད་བཟླས་སྦྱིན་སྲེག་གིས།། 
དེ་ཡིས་ལྷ་རྣམས་མཐོང་བར་འགྱུར།། 
དུད་ཁྲོད་རོ་བསྲེགས་མགལ་བའི་ཤིང་།། 
བརྟུལ་ཞུགས་ཅན་གྱིས་གཟུགས་བརྙན་བྲི།། 
སྨྱོ་བྱེད་ཁུ་བས་བྱུགས་བྱས་ཏེ།། 
ཁྲི་ཕྲག་བཟླས་ན་མཛེ་ཡིས་འཁྱེར།། 
ཡུངས་ཀར་ས་བོན་བསྡུས་པ་ལ།། 
འབུམ་ཕྲག་བཞི་ནི་བཟླས་བྱས་ཏེ།། 
སྦྲུལ་གྱིས་གཟུང་ནས་འགྱེལ་བ་ལ།། 
གཏོར་ན་འཚོ་བར་ཐེ་ཚོམ་མེད།། 
རི་བོ་ཆུས་བཀས་ས་བླངས་ནས།། 
སྔགས་ནི་འབུམ་དུ་བཟླས་པ་ཡིས།། 
མགོ་ལ་བྱུག་པ་ཙམ་གྱིས་ནི།། 
མགོ་ཡི་ཟུག་རྣམས་འཇོམས་པར་འགྱུར།། 
བདུན་ཉིད་མངོན་པར་བསྔགས་བྱས་ཏེ།། 
ལག་པས་མགོ་བོ་མཉེ་བྱས་ན།། 
མགོ་ཡི་ཟུག་རྔུ་མི་འབྱུང་ཞིང་།། 
ཉམས་པར་འདི་ལ་ཐེ་ཚོམ་མེད།
བྲམ་ཟེ་ཡི་ནི་ཤ་དག་དང་།། 
དུར་ཁྲོད་ས་དང་ཐལ་བ་ལ།། 
གཤིན་རྗེ་གཤེད་ཀྱི་སྐུ་གཟུགས་བྱ།། 
ཞལ་གཅིག་ཕྱག་ནི་གཉིས་པ་སྟེ།། 
གཡས་ན་རྡོ་རྗེ་ཆེན་པོ་སྟེ།། 
གཡོན་ན་མགོ་བོ་དེ་བཞིན་དུ།། 
ཁ་དོག་དཀར་པོ་འཇིགས་ཆེན་པོ།། 
དེ་ཡིས་གདུག་པ་འཇོམས་པར་བྱེད།། 
བདུད་རྩི་རྣམ་པ་ལྔ་ཡིས་ནི།། 
ཉི་མ་སོ་སོར་གཏོར་མ་སྦྱིན།། 
བདག་གི་དགྲ་བོ་སོད་ཅིག་ཅེས།། 
རྣལ་འབྱོར་པ་ཡིས་རྟག་གསོལ་གདབ།། 
འདི་སྨྲས་མཚན་མོ་ཉལ་བ་ལས།། 
དགྲ་བོ་ཐོ་རངས་འཆི་བར་འགྱུར།། 
ཡང་ན་ནད་ཀྱིས་འདེབས་འགྱུར་ཏེ།། 
ཆུ་འགགས་ལ་སོགས་ཀྱིས་ཁྱབ་འགྱུར།། 
དགྲ་ལས་རྣམ་པར་སྣང་མཛད་བླང་།། 
མི་ཡི་རྐང་སྦུབས་ཡོངས་བཀང་སྟེ།། 
སྔགས་ནི་འབུམ་དུ་བཟླས་ནས་ནི།། 
ཤིང་གི་དྲུང་དུ་མངོན་པར་འགྱེལ།། 
ཡི་དགས་ནགས་སུ་རྟག་ཏུ་འཁྱམ།། 
རྣལ་འབྱོར་དབང་ཕྱུག་ཚིམ་པས་བདེ།། 
སྣ་ཚོགས་དོན་རྣམས་རབ་ཏུ་འགྲུབ།། 
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཇིགས་པར་བྱེད་པ་ཞེས་བྱ་བ་སྟེ་རིམ་པར་ཕྱེ་བ་བཞི་པའོ།།།། 
དེ་ནས་རྒྱལ་པོ་རབ་བསྒྲུབ་པ།། 
བདག་གིས་ཡང་དག་བཤད་པར་བྱ།། 
མ་ཉམས་དེ་བཞིན་རྨ་མེད་པ།། 
ལྗོན་ཤིང་དག་ལ་སྦྱངས་པ་བླངས།། 
ཕབ་ནས་ལེགས་པར་ཁྲུས་བྱས་ཏེ།། 
ཕྲེང་བའི་བཟླས་པས་བསྒྲུབ་པར་བྱ།། 
ཟླ་བ་ཟླ་བའི་བཅུ་བཞི་ལ།། 
བདུད་རྩི་ལྔ་དང་ལྡན་པ་ཡི།། 
ཤ་ལྔ་ཡིས་ནི་བྱུགས་བྱས་ལ།། 
མཆོག་གི་བཟླས་པས་བཟླས་པར་བྱ།། 
འདི་ནི་བྱེ་བ་བཟླས་པ་ཡིས།། 
རྒྱལ་པོ་ངེས་པར་འགྲུབ་འགྱུར་ཏེ།། 
ཨེ་མ་སྔགས་ཀྱི་ནུས་པ་ཡིས།། 
རོ་ནི་སྒྲོགས་པར་བྱེད་འགྱུར་ན།། 
གཤིན་རྗེ་གཤེད་ཀྱི་རྣལ་འབྱོར་ལྡན།། 
ཅུང་ཟད་འཇིགས་པར་མི་བྱའོ།། 
རྣལ་འབྱོར་གང་དང་གང་འདོད་པ།། 
དེ་རྣམས་ཐམས་ཅད་སྟེར་བར་འགྱུར།། 
མ་ཧེ་དང་ནི་ཆུ་སྲིན་ནམ།། 
སྟག་གམ་དེ་བཞིན་གཞན་ཡང་ནི།། 
དྲེད་དང་སྤྲེའུའི་ཁྱད་པར་ཅན།། 
དུག་དང་སྐེ་ཚེ་ཆྭ་དང་ནི།། 
ཤོ་བྷཱཉྫ་ནཾ་ཚ་པ་གསུམ།། 
དེ་རྣམས་ལས་ནི་གཟུགས་བརྙན་ནི།། 
གཤིན་རྗེ་གཤེད་ཀྱི་གཟུགས་འཇིགས་བྱེད།། 
ཧྲཱིཿ་ཥྚྲཱིཿ་ལ་སོགས་སྔགས་བཟླས་ལ།། 
རྣལ་འབྱོར་པ་ཡིས་གསོལ་བ་གདབ།། 
རྒྱལ་པོ་ཆེ་གེ་མོ་སོད་ལ།། 
བདག་ལ་དེ་ཡི་བྱ་བ་གྱིས།། 
བསྙེན་པ་བྱེ་པ་བཟླས་པས་འགྲུབ།། 
ངེས་པར་བདེན་པར་ཐེ་ཚོམ་མེད།། 
དེ་ནས་གཞན་ཡང་རྒྱལ་ཟླ་ཡི།། 
དཀར་ཕྱོགས་ཉི་མ་སྣུབས་ལྡན་ཚེ།། 
རྡུལ་གྱི་གོས་ནི་ཡང་དག་བླང་།། 
རི་མོ་མཆོག་ཉིད་བྲི་བར་བྱ།། 
སྣག་ཚ་ཆེན་པོ་མཚུངས་སྦྱོར་བས།། 
དཀྱིལ་འཁོར་གྱི་ནི་བདག་པོ་ཉིད།། 
ཁ་དོག་དཀར་པོ་འཇིགས་ཆེན་པོ།། 
མཆོག་ནི་ཞལ་གཅིག་ཕྱག་གཉིས་པ།། 
གཡས་ན་རྡོ་རྗེ་འབར་བ་དང་།། 
གཡོན་ན་ཁྲག་བཅས་མགོ་བོ་འཛིན།། 
གཡོན་བརྐྱང་ཞབས་དང་འཇིགས་པ་སྟེ།། 
རིན་ཆེན་ཅོད་པན་རྣམ་བརྒྱན་ཅིང་།། 
རིན་ཆེན་རྒྱན་རྣམས་ཡོངས་རྫོགས་ལ།། 
འོད་ཟེར་ཕྲེང་བས་འཁྲིགས་པ་སྟེ།། 
རྒྱལ་པོ་གསོད་པར་བྱེད་པ་ནི།། 
འོག་གི་ཆ་ལ་ངེས་པར་སྦྱར།། 
མིང་བཅས་ཁ་དོག་ཡང་དག་ལྡན།། 
ཇི་ལྟ་བ་ཡི་རྣམ་པར་གནས།། 
ལྷ་ལ་ཡོངས་སུ་རྫོགས་པར་བྱ།། 
ཇི་ལྟ་བ་ཡི་དངོས་པོའི་ཚད།། 
དཀྱིལ་འཁོར་གྲུ་གསུམ་ངེས་པར་ནི།། 
དེ་ཡི་མདུན་དུ་སྦྱིན་སྲེག་བྱ།། 
སྦྱིན་སྲེག་འབུམ་གྱིས་རྒྱལ་པོ་ནི།། 
ཐོབ་འགྱུར་འདི་ལ་ཐེ་ཚོམ་མེད།། 
དེ་ནས་གཞན་ཡང་ཟླ་གཟས་གསུང་།། 
ཡང་ན་ཉི་མ་མ་མཐོང་ཚེ།། 
དུར་ཁྲོད་ཐལ་བ་བླངས་ནས་ནི།། 
བརྟུལ་ཞུགས་ཅན་གྱིས་གཟུགས་བརྙན་བྱ།། 
རྭ་ཅན་སྐེ་ཚེ་ཤ་ལྔ་དང་།། 
ནིམ་པ་དྷ་དུ་རའི་ལོ་མ།། 
ཆོ་ག་འདི་ཡིས་གཅིག་བྱས་ནས།། 
མཁས་པ་ཡིས་ནི་གཟུགས་བརྙན་བྱ།། 
ཁ་དོག་སྔོན་པོ་འཇིགས་ཆེན་པོ།། 
ཞལ་གཅིག་པ་ལ་ཕྱག་ནི་གཉིས།། 
མ་ཧེ་ལ་གནས་ཞལ་ནི་གདངས།། 
རྡོ་རྗེ་དང་ནི་ཐོད་པ་འཛིན།། 
སྐུ་གཟུགས་རྫོགས་པར་བྱས་ནས་ནི།། 
རྣམ་པ་མང་པོས་མཆོད་པར་བྱ།། 
ཧྲཱིཿ་ཥྚྲཱིཿ་ལ་སོགས་སྔགས་ནི་བཟླས།། 
བཟླས་པ་འབུམ་གྱིས་རིག་པར་བྱ།། 
རྒྱལ་པོ་ཆེ་གེ་མོ་ཡི་ནི།། 
སྡེ་དང་ཡོངས་སུ་འཛིན་བཅས་ཆོམས།། 
རྣལ་འབྱོར་བདག་ཉིད་བཟླས་པ་འབུམ།། 
འབུམ་དུ་བཟླས་པའི་ཁྱད་པར་ལས།། 
ཆོ་ག་འདི་ཡིས་སྦྱིན་སྲེག་དང་།། 
མཆོད་པའི་ལས་རྣམས་ལྡན་པར་བསམ།། 
སེམས་ཅན་དོན་བྱེད་བློ་ལྡན་གྱིས།། 
རྒྱལ་པོ་ཐོབ་འགྱུར་ཐེ་ཚོམ་མེད།། 
དེ་ནས་གཞན་ཡང་རྡུལ་གྱི་གོས།། 
ནམ་མཁའི་རང་བཞིན་ཆུ་ཡིས་ནི།། 
གཟའ་ནི་བཀྲ་ཤིས་ལ་བཀྲུས་ཏེ།། 
རི་མོ་མངོན་པར་བྲི་པར་བྱ།། 
ཞལ་གཅིག་པ་དང་ཕྱག་ནི་གཉིས།། 
ཁ་དོག་ནག་པོ་འཇིགས་ལྡན་པ།། 
སྐྲ་ནི་འོད་ཟེར་ཡང་དག་ལྡན།། 
མགོ་བོའི་ཕྲེང་བ་རབ་ཏུ་འཕྱང་།། 
གྲི་གུག་ཐོད་པ་ལག་ན་ལྡན།། 
མ་ཧེའི་སྟེང་དུ་བྲི་བྱས་ནས།། 
འདི་ཡི་བསྒོམ་པ་བརྩམ་བར་བྱ།། 
དགྲ་ནི་མདུན་དུ་བསམ་བྱ་སྟེ།། 
གྲི་གུག་གིས་ནི་གཅོད་བྱེད་ཅིང་།། 
རྐང་དང་ནག་རྣམས་འཐུང་བར་བྱ།། 
རྒྱུ་མ་རྣམས་ནི་ཟ་བ་དང་།། 
ཁྲག་ནི་མང་པོ་འཐུང་བར་བྱེད།། 
འབུམ་དུ་གྱུར་པ་ཙམ་གྱིས་ནི།། 
ཞ་འམ་རྨ་ཡིས་སྙིང་ལ་གཟེར།། 
དེ་ནས་གཞན་ཡང་མིའི་རུས་པ་སོར་བཞི་པ་བླངས་ལ།
ཧྲཱིཿ་ཥྚྲཱིཿ་ལ་སོགས་པའི་སྔགས་ཀྱི་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་བཅས་བསྐྲོད་པར་བྱེད་དེ།། 
གལ་ཏེ་བརྒྱ་བྱིན་དང་མཚུངས་པ་ཡིན་ཡང་འགྱུར་རོ།། 
སྐྱེ་བོས་དབེན་པའི་ས་ཕྱོགས་སུ་གཅིག་བུར་གྱུར་པས་རྗེ་བཙུན་གྱི་ཐད་ཀ་གསལ་བར་བྱས་ཏེ།
ཕྱོགས་བཅུ་ན་བཞུགས་པའི་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་བལྟས་ཏེ།
མིའི་རུས་པ་བཅད་པའི་ཁྲག་ཆེན་པོ་བྱ་རོག་གི་ཁྲག་དང་བསྲེས་ནས།
སོར་བཅུ་གཉིས་པའི་ཚད་ཀྱི་འཁོར་ལོ་རྩིབས་བཅུ་གཉིས་པོའི་དབུས་སུ་ས་བོན་བཅུ་གཉིས་པོ་དེ་ལ་དགྲའི་མིང་མང་དུ་ཚེག་དྲག་དང་བཅས་པ་ཡང་དག་པར་སྦྱར་ཏེ།
ཋ་ཡིག་གསུམ་གྱིས་ཕྱི་སྐོར་ཏེ་བྱ་རོག་གི་སྐེ་ལ་བཏགས་ནས་གལ་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ།། 
དེ་བཞིན་དུ་ས་བོན་བཅུ་གཉིས་བྲིས་ཏེ།
ཕཊ་ཕཊ་ཧཱུྃ་ཧཱུྃ་ན་ན་ཏཱ་ཀྲྀ་ཝི་ཥྚཱིཿ་ཧྲཱིཿ་ཨོཾ།
ཇི་ལྟ་བའི་དངོས་པོ་མཆོད་པ་བྱས་ཏེ།
སྟོབས་ཆེན་པོའི་སྤོས་བྱིན་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ།། 
མི་འདོད་ན་བྱ་རོག་གི་གཤོག་པ་ལ་ལན་བདུན་དུ་མངོན་པར་བསྔགས་ཏེ།། 
མིང་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་བཅས་པ་ངེས་པར་སྐྲོད་པར་འགྱུར་རོ།། 
དེ་བཞིན་དུ་འཁོར་ལོ་རྩིབས་བཅུ་གཉིས་པའི་དབུས་སུ་ཚ་བ་གསུམ་དང་དུག་དང་སྐེ་ཚེ་རྣམས་རུས་པ་ཆེན་པོའི་སྨྱུ་གུས་མེའི་ས་བོན་གྱི་དབུས་ཀྱི་དབུས་སུ་ཚེག་དྲག་དང་བཅས་ཤིང་བྷ་ཡིག་གཉིས་ཡང་དག་པར་སྦྱར་ཏེ།། 
ཋ་ཡིག་གསུམ་གྱིས་ཕྱི་བསྐོར་ཏེ་ལྕི་བའི་མེ་ལ་བསྲེགས་ན་བུ་དང་ཆུང་མ་དང་འཁོར་དང་བཅས་པ་དེའི་སྐད་ཅིག་ལ་འཆི་བར་འགྱུར་རོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་རྒྱལ་པོ་སྒྲུབ་པ་སྟེ་རིམ་པར་ཕྱེ་བ་ལྔ་པའོ།།།། 
དེ་ནས་ཕ་རོལ་དམག་ཚོགས་རྣམས།། 
ཉམས་བྱ་བདག་གིས་བཤད་པར་བྱ།། 
བྲམ་ཟེ་མོ་ཡི་རྡུལ་གོས་ལ།། 
རྒྱལ་ཟླ་ཉིད་ལ་ཡང་དག་བརྩམ།། 
མ་ཧེའི་གདོང་ཅན་རི་མོ་བྲི།། 
ལག་པ་བརྒྱ་ནི་རབ་གསལ་ལ།། 
མཚོན་ཆ་ཤིན་ཏུ་རྣོ་བ་རྣམས།། 
ཐམས་ཅད་དུ་ནི་བྲི་བར་བྱ།། 
རི་མོ་དཀར་པོ་རྫོགས་པ་ལ།། 
པདྨ་དཀར་པོས་མཆོད་པར་བྱ།། 
སྔགས་ནི་འབུམ་དུ་བཟླས་བྱས་ཏེ།། 
པདྨ་ཡང་ནི་དེ་བཞིན་ནོ།། 
རི་མོ་མདུན་དུ་གཞག་བྱ་སྟེ།། 
བ་དན་སྟེང་དུ་བཟུང་བྱས་ན།། 
སྐྱེ་བོ་གང་གིས་མཐོང་རྣམས་ཀྱི།། 
རྐང་གཉིས་རྐང་བཞི་ལ་སོགས་རྣམས།། 
ཐམས་ཅད་དེ་ལ་ལྟ་མི་ནུས།། 
སེང་གེ་གླང་ཆེན་མཐོང་བ་བཞིན།། 
དེ་ནས་གཞན་ཡང་ཚངས་ས་བོན།། 
ཁྲི་བཟླས་ཞག་ཆེན་སྟ་རེས་བཅད།། 
རྔ་མོའི་ཆུ་དང་སྦྱར་བྱས་ཏེ།། 
བརྟུལ་ཞུགས་ཅན་གྱིས་རི་མོ་བྱ།། 
རང་གི་དམག་གདོང་ཐིག་ལེ་བྱ།། 
ཕ་རོལ་དམག་རྣམས་རྣམ་པར་འཇིག།
མྱ་ངན་མེད་ཀྱི་ལྗོན་ཤིང་འོག།
འགྲོ་ཞིང་བརྒྱད་དམ་བཅུ་བཞི་ལ།། 
ཟླ་བ་གཅིག་གི་ཐུན་མཚམས་གསུམ།། 
སྔོན་བསྙེན་འབུམ་ཕྲག་གཅིག་བྱས་ནས།། 
ཨོཾ་སིདྷཱ་ན་ཏ་ནཱ་ལ་ཧཱ་རི་ཎི་པ་ར་སཻ་ནྱ་བི་ནཱུ་སི་ནི་ཧྲཱིཿ་སྭཱ་ཧཱ།། 
དེ་རྣམས་ཀྱིས་ནི་འགྲུབ་འགྱུར་ཏེ།། 
མཐོང་བར་གྱུར་པ་ཙམ་གྱིས་ནི།། 
ཕ་རོལ་དམག་རྣམས་རྣམ་པར་འཇིག།
གཤིན་རྗེ་ཡི་ནི་སྣང་བ་ཡིས།། 
དེ་རྣམས་ཀྱང་ནི་འབྲོས་པར་འགྱུར།། 
དེ་ནས་གཞན་ཡང་ཤིང་གཅིག་དྲུང་དུ་སོང་ནས་ནི།། 
རོ་ནི་སྦྱངས་པ་མཆོག་ལ་ནི།། 
གཡས་ན་རལ་གྲི་བཟུང་བྱས་ནས།། 
གཡོན་བརྐྱང་བ་ཡི་ཞབས་ཀྱིས་སོ།། 
ཧྲཱིཿ་ཥྚྲཱིཿ་ལ་སོགས་སྔགས་རྣམས་ནི།། 
མཐའ་དག་མཚན་མོ་བཟླས་པར་བྱ།། 
དེ་ལ་རལ་གྲི་འཕྲོ་བ་སྟེ།། 
དེ་ཡིས་ཕ་རོལ་དམག་རྣམས་འཇོམས།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཕ་རོལ་གྱི་དམག་ཉམས་པར་བྱ་བ་སྟེ་རིམ་པར་ཕྱེ་བ་དྲུག་པའོ།།།། 
དེ་ནས་རྒྱལ་པོ་རྡོ་རྗེ་འཆང་།། 
མི་སྣང་སྒྲུབ་པར་རབ་བཤད་དེ།། 
དང་པོ་རྣལ་འབྱོར་བ་མི་སྣང་བ་བསྒྲུབ་པའི་ཕྱིར་རྒྱལ་གྱི་ཉི་མའི་ཉི་མ་ལ་བརྩམ་པར་བྱའོ།། 
ཡང་དག་པའི་བསམ་པས་སྔོན་དུ་འབུམ་བཟླས་པས་དེ་གྲོལ་བར་འགྱུར་རོ།། 
ཉི་མ་བཟུང་བའི་དུས་ལ་པ་ཎི་ཊ་ག་རའི་རྩ་བ་དང་།
དངུལ་ཆུ་དང་།
ཁྃ་གཱ་རི་དང་།
དཎ་ཌའི་རྩ་བ་དང་ཐམས་ཅད་གཅིག་ཏུ་རིལ་བུ་བྱས་ཏེ་ཁར་བཅུག་པས་མི་མཐོང་བར་འགྱུར་རོ།། 
དེ་ནས་གཞན་ཡང་ཁོ་ཊཱི་ཛཱ་ལ་ཀི་ཛ་ཡན་ཏི་དང་།
རྒན་པོ་འཇོམས་པའི་རྩ་བ་དང་།
ཐམས་ཅད་སྦལ་པའི་ཤ་དང་ཆ་མཉམ་དུ་བྱས་ཏེ་ཉི་མ་གསུམ་བསྐམས་ནས་རིལ་བུ་ཁར་བཅུག་ན་མི་སྣང་པར་འགྱུར་རོ།། 
དེ་ནས་གཞན་ཡང་ཉི་མ་གཟས་བཟུང་བའི་དུས་སུ་ཨུ་ཀ་ནུ་ཁྃ་དང་།
དངུལ་ཆུ་དང་གསེར་དང་དྷ་དུ་ར་ཞེས་པ་རྣམས་རྟ་རྒོད་མའི་ཆུ་དང་ཡང་དག་པར་སྦྱར་ནས་རིལ་བུ་བྱས་ཏེ་ཁར་བཅུག་ན་མཆོག་ཏུ་མི་སྣང་ངོ།། 
དེ་ནས་གཞན་ཡང་བྱི་བའི་མིག་དང་བྱ་རྒོད་ཀྱི་མིག་དང་འོག་སྐྱོང་གི་མིག་དང་ཆ་མཉམ་དུ་རིལ་བུ་གཅིག་ཏུ་བྱས་ཏེ་ཁར་བཅུག་ན་དེའི་སྐད་ཅིག་ལ་མི་སྣང་བར་འགྱུར་རོ།། 
དེ་ནས་གཞན་ཡང་གཟའ་ཉི་མ་ལ་བྱི་བའི་མིག་རབ་ཏུ་བླངས་ཏེ།
རམས་དང་ཙི་ཏྲ་ཀའི་རྩ་བ་དང་།
བྱ་རྒོད་ཀྱི་ཁྲག་དང་སྦྱར་ཏེ་རིལ་བུ་ཁར་བཅུག་ན་མི་སྣང་བའི་མཆོག་གོ།། 
དེ་ནས་གཞན་ཡང་པཱ་ཤཱིའི་ཤ་དང་།
བ་ཧུ་རའི་འབྲས་བུ་མཉམ་དུ་དར་གོས་ཀྱིས་དྲིལ་ནས་བྲམ་ཟེའི་ཐོད་པ་ལ་མིག་སྨན་བྱའོ།། 
དེའི་མིག་སྨན་གྱིས་མིག་གཉིས་ལ་བྱུགས་ན་མི་སྣང་བར་འགྱུར་རོ།། 
དེ་ནས་གཞན་ཡང་ཙཎ་ཊ་ལཱིའི་མེ་ཏོག་དང་།
ཤ་ཏཱ་བར་ཏི་དང་བྷ་དྲ་པ་ཀྵིའི་མིག་དང་དེ་རྣམས་རིལ་བུར་བྱས་ནས་ཁར་བཅུག་ན་མི་སྣང་བར་འགྱུར་རོ།། 
དེ་ནས་གཞན་ཡང་བྷ་དྲ་པཀྵ་ཎྃ་བཟུང་སྟེ་ཉི་མ་བདུན་གྱི་མཐར་ཐུག་པ་དངུལ་ཆུ་མ་ཤ་གཅིག་ཟས་སུ་བྱས་ནས་དེའི་བྲུན་གང་ཡིན་པ་དང་།
དེ་ཡིས་བདག་ཉིད་ཀྱི་ཁུ་བ་དང་ལྷན་ཅིག་ཏུ་བྱས་ནས་ཐིག་ལེ་བྱས་ན་མི་སྣང་བར་འགྱུར་རོ།། 
འདི་ནི་མི་སྣང་བའི་རབ་ཏུ་བྱ་བའོ།། 
མིག་སྨན་བཤད་པར་བྱ་བ་ལ།
རེ་ཞིག་དང་པོ་མིག་སྨན་གྱི་ཕྱིར་བཅོམ་ལྡན་འདས་ཀྱི་སྔགས་འབུམ་ཕྲག་ལྔ་ཡོངས་སུ་བཟླས་ཏེ་མིག་སྨན་སྒྲུབ་པ་བརྩམ་པར་བྱའོ།། 
སྲམ་དང་བྱ་རྒོད་དང་ཀུར་རཱ་རྣམས་ཀྱི་མིག་བླངས་ནས་ཚད་མཉམ་པར་བྱས་ཏེ་ས་འོག་གི་སྤྲང་གི་ཁུ་བ་ལ་དར་གོས་ཀྱི་སྡོང་བུས་མིག་སྨན་བྱའོ།། 
འདིའི་མིག་སྨན་གྱིས་སའི་མཐོངས་མཐོང་བར་འགྱུར་རོ།། 
སྐར་མ་ལག་ལ་བྲྀ་ཧ་ཏཱི་དཀར་པོའི་རྩ་བ་དང་།
ནག་པོ་ཛ་ཡན་ཏིའི་རྩ་བ་དང་།
ཅེ་སྤྱང་གི་མིག་རྣམས་མཉམ་དུ་དོང་གི་སྦྲང་རྩི་དང་ལྷན་ཅིག་ཏུ་བྱས་ཏེ་ཐིག་ལེ་བྱས་ན་སའི་མཐོངས་ལས་མཐོང་བར་འགྱུར་རོ།། 
སའི་འཁྲི་ཤིང་དང་བི་ཥཾ་ཀ་རཱིའི་རྩ་བ་དང་།
ཙ་སེན་དང་།
རྡུལ་དང་ལྷན་ཅིག་ཏུ་དར་གོས་ལ་གཞོན་ནུ་མས་བཀལ་པའི་སྲད་བུས་དཀྲིས་ནས་སྡོང་བུ་བྱས་ཏེ་མིའི་ཐོད་པ་ལ་དྲེག་པ་བྲུས་པའི་མིག་སྨན་གྱིས་གཏེར་རྣམས་ངེས་པར་མཐོང་ངོ།། 
དེ་ནས་གཞན་ཡང་རྒྱལ་གྱི་ཟླ་བ་སྐར་མ་སྣུབས་ལ་རྡུལ་གྱི་གོས་བཟུང་སྟེ།
བརྒྱད་དམ་ཡང་ན་བཅུ་བཞི་ལ་རྡོ་རྗེ་ཙརྩི་ཀཱའི་རི་མོ་མངོན་བར་བྲིས་ནས་མཆོད་པ་ཆེན་པོ་བྱས་ཏེ།
མཚན་མོ་གཅིག་ཁྲི་བཟླས་ན་རྨི་ལམ་དུ་གཏེར་ངེས་པར་མཐོང་ངོ།། 
གཞན་ཡང་ནིམ་པའི་ཤིང་ལྗོན་པའི་འོག་ཏུ་ཕྱིན་ཏེ་བརྒྱད་དང་ཡང་ན་བཅུ་བཞི་ལ་རི་མོའི་མདུན་དུ་ཙརྩི་ཀཱ་བསྒོམ་པར་བྱ་ཞིང་།
ཅེ་སྤྱང་གི་མགོ་བོའི་སྟེང་དུ་ཁྲི་བཟླས་སོ།། 
ཙརྩི་ཀཱ་འོངས་ནས་བདག་གིས་ཅི་བྱ་ཞེས་འདྲི་བར་འགྱུར་རོ།། 
སྒྲུབ་པ་པོས་སྨྲ་བར་བྱ་སྟེ།
བདག་ལ་མིག་སྨན་གྱི་དངོས་གྲུབ་གནང་བར་མཛོད་ཅིག།
དངུལ་ཆུ་དང་བཅུད་ཀྱིས་ལེན་ཡང་སྩོལ་ཅིག་ཅེས་སོ།། 
གི་ཝང་དང་ཤ་ལའི་མིག་དང་དངུལ་ཆུ་དང་ཤཱི་ཏ་ལཱིའི་ཁུ་བ་དང་དོང་གི་སྦྲང་རྩི་རྣམས་མཉམ་དུ་རིལ་བུ་བྱས་ཏེ་འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ།། 
ཅེ་སྤྱང་གི་མིག་དང་བྱ་རྒོད་ཀྱི་མིག་དང་ཀུ་ར་རཱའི་མིག་རྣམས་དེ་བཞིན་དུ་གཡོན་ལ་གཡོན་དང་།
གཡས་ལ་གཡས་བླངས་ཏེ་ཞག་ཆེན་པོའི་དྲེག་པ་བྱའོ།། 
འདིའི་མིག་སྨན་གྱིས་སའི་མཐོངས་ལས་མཐོངས་ལས་མཐོང་བར་འགྱུར་རོ།། 
དེ་ནས་གཞན་ཡང་གི་ཝང་དང་མིའི་མཁྲིས་པ་དང་ག་བུར་དང་དངུལ་དང་དེ་བཞིན་དུ་ཟས་སྦྱིན་པར་བྱའོ།། 
འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ།། 
དེ་ནས་གཞན་ཡང་སྣ་ཚོགས་པའི་དངོས་གྲུབ་ཀྱི་དོན་དང་ནོར་དང་འབྲུ་ལ་སོགས་པའི་ཕུན་སུམ་ཚོགས་པ་རྣམས་དང་།
རིག་བྱེད་བརྒྱད་རྨོངས་པ་དང་།
མཁའ་ལ་སྤྱོད་པ་སྟེར་བར་བྱེད་དོ།། 
སྔོན་དུ་བསྙེན་པའི་དོན་ལ་སྔགས་འབུམ་ཕྲག་གཅིག་བཟླས་ནས་དངུལ་ཆུ་བསྒྲུབ་པ་བརྩམ་པར་བྱའོ།། 
དང་པོ་དངུལ་ཆུ་བླངས་ནས་ཙིཏྲ་ཀ་དམར་པོའི་ཁུ་བས་མཉེ་བར་བྱའོ།། 
དེའི་རྗེས་ལ་ཟངས་ཀྱི་ཕྱེ་མ་དང་།
གསེར་གྱི་ཕྱེ་མ་བཞི་ཆ་སྦྱིན་ཏེ་ཤཱ་ཁོ་ཌའི་ཁུ་བས་བསྡུ་བར་བྱའོ།། 
གླང་པོ་ཆེའི་ཤ་དང་ལྷང་ཚེར་མཉམ་དུ་བྱས་ཏེ་ལུགས་ཀོང་གི་དབུས་སུ་ར་ཛྃ་ལ་བྱིན་ནས་སྦྱར་ཞིང་བཅིངས་པས་རྡོག་པོར་འགྱུར་རོ།། 
འདིའི་ཕྱེ་མར་ཏི་ཡིས་སྲང་ལ་བསྣུན་པར་གྱུར་ན་གསེར་དུ་འགྱུར་རོ།། 
འདིར་དངུལ་ཆུ་ཞག་ཆེན་ལ་མཉེས་ནས་ལྷང་ཚེར་དང་མུ་ཟི་ཞག་ཆེན་པོ་ལ་ཉི་མ་གསུམ་དུ་བཙོ་ཞིང་།
ཡང་ཇི་སྲིད་རྡོག་པོར་མ་གྱུར་གྱི་བར་དུའོ།། 
སྦྲང་དང་ལྷན་ཅིག་ཟེགས་མ་རེ་ཟོས་ན་མི་དེ་ལོ་སྟོང་དུ་འཚོའོ།། 
དངུལ་ལ་བསྣུན་ན་གསེར་དུ་འགྱུར་རོ།། 
དེ་ནས་གཞན་ཡང་དཱ་ཧླཱ་པའི་ཁུ་བ་ནས་དངུལ་ཆུ་མཉེ་བར་བྱ་སྟེ་རྡོག་བོར་མ་སོང་གི་བར་དུའོ།། 
ཤཱིཏ་ལི་དང་ཛམྦྷི་རའི་ཁུ་བ་ལ་ཤཱ་ཁོ་ཌའི་འབྲས་བུ་བ་གུ་ལ་སོ་སོར་མཉམ་དུ་བྱིན་ནས་ལུགས་ཀོང་གི་ནང་དུ་བཅུག་སྟེ་དེས་དེ་བཞིན་དུ་ཡོངས་སུ་བྱུགས་ཏེ་ལུགས་ཀོང་བསྐམ་པར་བྱའོ།། 
ཕྱི་ནས་ལྕི་བའི་མེ་ལ་བསྲེགས་པས་རྡོག་པོར་འགྱུར་རོ།། 
ར་ཏི་གཉིས་ཀྱི་ཚད་ཀྱིས་ཉི་མ་ཉི་ཤུ་རྩ་གཅིག་ཏུའོ།། 
ཇི་སྲིད་དུ་ལོ་མ་དང་སྐྱུར་རྣམས་སྤོང་ངོ།། 
ཐམས་ཅད་དུ་བུད་མེད་བསྟེན་པ་སྤངས་པས་མི་དེ་ལོ་སྟོང་ཕྲག་བཅུ་གཉིས་འཚོ་ཞིང་མཁའ་སྤྱོད་འཐོབ་བོ།། 
སྤྱང་ཚེར་ལ་བསྣུན་ན་གསེར་དུ་འགྱུར་རོ།། 
དེ་ནས་གཞན་ཡང་རཉྫ་ནཱི་ལའི་ཁུ་བ་ལ་སུ་པར་ཎ་མཱ་ཀྵི་ཀྃ་དང་སྦྱར་བའི་སྙིང་པོ་དང་།
དཱི་སྣ་ནེ་ན་དང་མཉེ་བར་བྱའོ།། 
ལྷང་ཚེར་དང་ན་ར་ཤེ་ཎའི་ཁུ་བ་བསྲེས་ཏེ་ལུགས་ཀོང་གི་ནང་དུ་བཅུག་ནས་ས་ཧ་རཱིའི་མར་ཁུས་སྦྱར་ན་ཟླ་བ་དྲུག་གིས་རྡོག་པོར་འགྱུར་རོ།། 
ལྕགས་བརྒྱད་ལ་བྱུགས་ན་ངེས་པར་གསེར་དུ་འགྱུར་རོ།། 
ཟོས་ན་མཁའ་སྤྱོད་ཐོབ་པར་འགྱུར་རོ།། 
མིག་ལ་བྱུགས་པ་ཙམ་གྱིས་ལོ་ལྔ་བརྒྱར་འཚོ་བར་འགྱུར་རོ།། 
དེ་ནས་གཞན་ཡང་དངུལ་ཆུ་ཀུ་མཱ་རཱའི་ཁུ་བས་མཉེས་ནས་སོ་མ་ལ་ཏ་དང་པ་ལཱ་ཤའི་རྩ་བ་དང་ནཱ་ག་གེ་སར་དང་བ་ཀུ་ལཾ་དང་བཙག་དང་ཀ་ཐི་ནཱི་དང་དེ་བཞིན་དུ་ནྱ་གྲོ་དྷའི་ལོ་མ་དང་།
དེ་བཞིན་དུ་ཡང་མཉམ་དུ་ལུགས་ཀོང་གིས་ཁ་བཀབ་ཅིང་སྦྱར་བར་བྱའོ།། 
ཐུན་ཚོད་གཉིས་ཀྱིས་རྡོག་པོར་འགྱུར་རོ།། 
གཟེགས་མ་ཟོས་པ་ཙམ་གྱིས་ས་གསུམ་ལ་ངེས་པར་འགྲོ་བར་འགྱུར་རོ།། 
ར་ཏི་ཙམ་གྱིས་ཟངས་སྲང་གསེར་དུ་ངེས་པར་འགྱུར་རོ།། 
དེ་ནས་གཞན་ཡང་དངུལ་ཆུ་ཤི་རི་ཁན་དའི་འོ་མས་དར་ཙམ་མཉེས་ལ་མུ་ཟི་དང་མཉམ་དུ་ཟངས་ཀྱི་སྣོད་དུ་ཛཾ་བི་རའི་ཁུ་བས་མཉེས་ཏེ་ཉི་མ་ལ་བསྐམ་པར་བྱས་ན་རྡོག་པོར་འགྱུར་རོ།། 
ལུགས་ཀོང་གི་ནང་དུ་བཅུག་ཅིང་སྦྱར་ཏེ་ཐུན་ཚོད་གཉིས་ཀྱིས་སོ།། 
ཤིན་ཏུ་གྲངས་པ་དང་བཏོན་ནས་ར་ཏིའི་ཚད་ཀྱིས་མནན་ཏེ་ཟངས་ལ་བསྣུན་ན་གསེར་དུ་འགྱུར་རོ།། 
ལུས་ལ་བྱུགས་པས་སྐྲ་དཀར་གཉེར་མ་དང་བྲལ་བར་འགྱུར་རོ།། 
དེ་ནས་གཞན་ཡང་དངུལ་ཆུ་དང་བཱ་ལཱའི་རྩ་བ་མཉེ་བར་བྱའོ།། 
སླར་ཡང་ཙཎྜཱ་ལིའི་མེ་ཏོག་དངུལ་ཆུ་དང་མཉེ་བར་བྱའོ།། 
རྩབས་དང་རྣམ་པར་སྣང་མཛད་ཀྱི་ཁུ་བས་སླར་ཡང་མཉེ་བར་བྱའོ།། 
དེའི་རྗེས་སུ་བཞི་ཆའི་ཚད་ཀྱིས་གསེར་གྱི་ཕྱེ་མ་ལ་བྱིན་པས་རྡོག་པོར་འགྱུར་རོ།། 
འདབ་མ་བདུན་པའི་ལུགས་ཀོང་གི་ནང་དུ་གླང་པོ་ཆེའི་རྐང་པའི་ཚད་ཀྱི་ཐུམ་པོ་ལ་བྱིན་པ་ལས་རྡོག་པོར་འགྱུར་རོ།། 
དེ་བཏོན་ནས་ར་ཏིའི་ཚད་ཀྱིས་ཟངས་ལ་བསྣུན་ན་གསེར་དུ་འགྱུར་རོ།། 
ལུས་ལ་ཡང་ར་ཏིའི་ཚད་ཀྱིས་ཉེས་བ་གསུམ་འཇོམས་པར་འགྱུར་རོ།། 
རྣལ་འབྱོར་ཆེན་པོ་རྣམས་ཀྱི་འདུ་བའི་ནང་འཚོ་བར་འགྱུར་རོ།། 
ཟོས་པ་ཙམ་གྱིས་རྒྱང་གྲགས་བརྒྱར་འགྲོ་ནུས་སོ།། 
དེ་ནས་གཞན་ཡང་དངུལ་ཆུ་ཙམ་གནས་པ་ལ་རྡོ་རྗེ་དང་ངེས་པར་ཏི་ཥ་དང་ཏྲི་ཧཱིའི་རྩ་བ་དང་།
ཀ་རཉྫཉྩ་དང་མ་ནུའི་རྩ་བ་དང་མཉེ་བར་བྱའོ།། 
བ་ཎི་ཊ་པ་ཤཱུར་ཎ་སྦྱར་ཏེ་ལུགས་ཀོང་ནང་དུ་སྦྱར་བར་བྱའོ།། 
མཚན་མོ་རིལ་པོ་བསྲེགས་པས་དེ་འགྲུབ་སྟེ།
ར་ཏིའི་ཚད་བླངས་ནས་ཟངས་ལ་བསྣུན་པས་དེ་འགྲུབ་བོ།། 
ར་ཏི་ཙམ་གྱིས་བཟའ་བས་སྐྲ་དཀར་དང་གཉེར་མ་དང་བྲལ་བར་འགྱུར་རོ།། 
ཟླ་བ་དྲུག་ཏུ་རབ་ཏུ་སྦྱོར་བས་ལོ་སྟོང་འཚོ་བར་འགྱུར་རོ།། 
དེ་ནས་གཞན་ཡང་སྦྱོར་བ་དེ་བཞིན་དུ་དངུལ་ཆུ་སྲང་གཅིག་བཟུང་ནས་ཤྲིང་གཱིའི་བུ་བ་དང་མཉེ་བར་བྱའོ།། 
ཨ་བྷྲ་ཊཾ་དང་གསེར་གྱི་གཟེགས་མ་སྦྱར་ལ།། 
ཤྲིང་གཱི་དམར་པོ་དང་མཉམ་སྟེ་ཙི་ཊི་པཱའི་ཁུ་བ་བླངས་ཏེ།
ཉི་མ་བཅུ་གཉིས་དེའི་རྗེས་སུ་ལུགས་ཀོང་གི་ནང་དུ་བཅུག་ནས་སྦྱར་བར་བྱའོ།། 
གླང་པོ་ཆེའི་རྐང་པའི་ཚད་ལས་ཕྱུང་སྟེ་མཉམ་དུ་བླངས་ནས་ར་ཏིའི་ཚད་གཞུག་པར་བྱའོ།། 
ཟངས་མ་ལ་བསྣུན་ན་མ་ལུས་པ་ངེས་པར་གསེར་དུ་འགྱུར་རོ།། 
ཟོས་པས་ཡུན་རིང་དུ་འཚོ་ཞིང་མཁའ་སྤྱོད་དུ་འགྲོ་བར་ཐེ་ཚོམ་མེད་དོ།། 
གནོད་སྦྱིན་དང་མིའམ་ཅིའི་བདག་པོ་རྣམས་ཞམ་རིང་བྱེད་བར་འགྱུར་ཞིང་གཤིན་རྗེའི་འཇིག་རྟེན་དུ་མི་འགྲོའོ།། 
དེ་ནས་གཞན་ཡང་ལྷང་ཚེར་ནག་པོ་སྲང་གཅིག་དང་སྦལ་པའི་ལོ་མའི་ཁུ་བས་སྦྱར་བའི་དངོས་པོ་ཟླ་བ་ཕྱེད་མཚལ་དང་རོ་མཉམ་པར་བྱས་ཏེ་ཟླ་བ་གཅིག་གི་ཚད་ཀྱིས་ཆུ་གྲང་མོ་དང་བཅས་ཏེ་བཟའ་བར་བྱའོ།། 
ཟླ་བའི་སྦྱོར་བས་རྣལ་འབྱོར་གྱི་བདག་ཉིད་ནད་དང་འཆི་བ་མེད་པར་འགྱུར་རོ།། 
དེ་ནས་གཞན་ཡང་ལྕགས་སྲང་ཙམ་བཟུང་སྟེ་རེ་ཏྱའི་ཕྱེ་མའི་རབ་ཏུ་བྱེད་པ་དང་།
ཀ་ཤཱིའི་ཁུ་བ་དང་མཉམ་དུ་སྦྱར་ཏེ་ཉི་མའི་འོད་ཟེར་ལས་བསྐམ་པར་བྱའོ།། 
དངུལ་ཆུ་དང་ལྷང་ཚེར་དང་མུ་ཟི་རྣམས་དེའི་བཞི་ཆའི་ཚད་སྦྱོར་བ་ལས་ཀ་ཀོ་ལ་དང་ལི་ཤིའི་ཕྱེ་མ་རྣམས་སྔོན་མའི་ཚད་ལས་ཕྱེད་དང་གཉིས་སོ།། 
ཐམས་ཅད་གཅིག་ཏུ་བྱས་ཏེ།། 
ལྕགས་དང་མཉེ་བར་བྱ་སྟེ་རྡོ་བརྟན་པོ་ལའོ།། 
ལུགས་ཀོང་གི་ནང་དུ་བཅུག་སྟེ་ཁ་བཅད་ནས་སྦྱར་ཏེ་ལྕི་བའི་མེ་ལ་བསྲེག་པར་བྱའོ།། 
དེ་ནས་ཕྱུང་སྟེ་ལྕགས་ཆེན་པོ་དང་མཱ་ཤའི་ཚད་ཀྱིས་ཟོས་ན་སྐྲ་དཀར་གཉེར་མ་རྣམ་པར་འཇོམས་ཤིང་ནང་དང་འཆི་བས་མི་ཚུགས་སོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་མི་སྣང་བ་དང་མིག་སྨན་དང་བཅུད་ལེན་སྒྲུབ་པ་སྟེ་རིམ་པར་ཕྱེ་བ་བདུན་པའོ།།།། 
དེ་ནས་རྡོ་རྗེ་འཛིན་པའི་རྒྱལ་པོས་གྲིབ་གནོན་གྱི་རབ་ཏུ་བྱེད་པ་གསུངས་པ་འདི་ལྟ་སྟེ།
དགྲ་བོ་རྐང་བཞི་པ་རྣམས་ཀྱི་ཆད་པའི་རབ་ཏུ་སྦྱོར་བ་འདི་གསུངས་ཏེ།
དང་པོར་རེ་ཞིག་གཤིན་རྗེ་གཤེད་འཇིགས་སོ།། 
སེམས་ཅན་ཀུན་གྱི་རྨོངས་བྱེད་བསྒོམ་པར་བྱ།། 
རང་གི་ཁྱིམ་དུ་མཚན་མོའི་དུས།། 
སྟག་གི་པགས་པའི་སྟན་ལ་གནས།། 
ཞལ་གཅིག་དམར་པོ་ཤིན་ཏུ་རྔམ།། 
ཞགས་པ་དང་ནི་ལྕགས་ཀྱུ་འཛིན།། 
རོ་ཡི་སྟེང་དུ་འཇིགས་ཆེན་གནས།། 
སྤྱན་གསུམ་ཤིན་ཏུ་འཇིགས་པར་བྱེད།། 
ལྷ་རྣམས་ཐམས་ཅད་རྨོངས་བྱེད་པ།། 
མེ་སྟག་ཚོགས་པས་འཁྲིགས་པ་སྟེ།། 
དེ་བཞིན་བསྒོམ་ཞིང་བཟླས་པ་འབུམ།། 
ཕྱི་ནས་ཆོ་གས་སྤྱད་པར་བྱ།། 
ཀ་ར་བཱི་ར་དཀར་པོའི་རྩ།། 
དེ་བཞིན་དནྟི་དམར་པོའི་རྩེ།། 
སྦལ་པའི་ཁྲག་གིས་སྦྱར་བྱས་ཏེ།། 
བརྟུལ་ཞུགས་ཅན་གྱིས་ཐིག་ལེ་གཟུང་།། 
གང་གི་གྲིབ་མ་རྐང་པས་མནན།། 
དེ་ནི་བརྒྱལ་བར་བྱེད་འགྱུར་ཏེ།། 
རྐང་གཉིས་པ་དང་རྐང་བཞི་དག།
ཐམས་ཅད་རྨོངས་པ་ཐེ་ཚོམ་མེད།། 
གཟའ་ནི་ཉི་མའི་དཀར་ཕྱོགས་ལ།། 
ལྟོ་བ་ལས་བྱུང་སྲིན་བུ་ལ།། 
དེ་རྙེད་ནས་ནི་འབད་པ་ཡིས།། 
ཤྲིང་གཱི་ཎ་ཡིས་ཐིག་ལེ་བྱ།། 
དཔྲལ་བར་ཐིག་ལེ་བྱིན་པ་ཡིས།། 
གང་གི་གྲིབ་མ་འཕྲོ་བར་བྱེད།། 
གལ་ཏེ་མྱོས་ཐོབ་གྲོལ་བྱེད་ན།། 
འོ་མས་གཏོར་བས་བདེ་བར་བྱེད།། 
དནྟཱི་རོ་ཧ་ལུང་ཐང་ནག།
དེ་རྣམས་རྩ་བ་གཅིག་ཏུ་བྱས།། 
བྱ་རོག་ཁྲག་གིས་སྦྱར་བྱས་ཏེ།། 
བརྟུལ་ཞུགས་ཅན་གྱིས་ཐིག་ལེ་བྱ།། 
ཐིག་ལེ་འདི་ཡི་མཐུ་ཡིས་ནི།། 
ལྷ་རྣམས་ཀྱང་ནི་རབ་ཏུ་གཡོ།། 
ཕྱག་ནི་བཙལ་བར་མི་བྱ་སྟེ།། 
བྱས་ན་དེ་ནི་བརྒྱལ་བར་འགྱུར།། 
དེ་བཞིན་གཞན་ཡང་རབ་སྦྱོར་ཏེ།། 
ར་ས་ཤྲིང་གཱི་ཀུ་ཐཱ་རི།། 
ཕ་ཎི་ནཱ་ག་པ་ཎི་དང་།། 
དེ་རྣམས་ཐམས་ཅད་ཟླ་བ་ཡིས།། 
བརྟུལ་ཞུགས་ཅན་གྱིས་རིལ་བུ་བྱ།། 
ནམ་མཁའི་རང་བཞིན་ཆུ་ཡིས་ནི།། 
ཐིག་ལེ་སྤྱི་བོར་གཟུང་བར་བྱ།། 
ཕྱག་འཚལ་གདོང་དུ་བལྟས་པ་ཡིས།། 
མི་དེ་ཁྲག་ཏུ་སྐྱུག་པར་འགྱུར།། 
ཀཱ་མ་ཙཱ་དང་མ་དྷུ་དཀར།། 
ཁུ་བྱུག་དཀར་པོའི་མིག་རྣམས་ནི།། 
ནམ་མཁའི་ཆུ་དང་ཡང་དག་ལྡན།། 
སྤྱི་བོ་རུ་ནི་ཐིག་ལེ་བྱ།། 
ཐིག་ལེ་དེ་ཡི་མཐུ་ཡིས་ནི།། 
དགྲ་རྣམས་དབང་དུ་འདུ་བར་འགྱུར།། 
གང་ལ་ཕྱག་ནི་བཙལ་གྱུར་ན།། 
དེ་ནི་ངེས་པར་རྨོངས་འགྱུར་ཏེ།། 
དེ་ནས་གཞན་ཡང་རབ་སྦྱོར་ཏེ།། 
ལྟོས་འགྲོ་ནག་པོའི་ལྕེ་དང་ནི།། 
དེ་བཞིན་ན་ཀུ་ལ་ཡི་ལྕེ།། 
བྱི་བའི་མཁྲིས་པ་ཡང་དག་བསྲེས།། 
རིལ་བུ་ཁྲི་ཕྲག་ལྔ་བྱས་ནས།། 
འདི་ཡི་ཐིག་ལེའི་མཐུ་ཡིས་ནི།། 
ཁྲོ་བོའི་སྔགས་འཇུག་དེ་ལ་འགྲོ།། 
རྒྱལ་པོ་རྟག་ཏུ་རྨོངས་འགྱུར་ཏེ།། 
གདུག་པ་ཅན་དང་ལྷན་ཅིག་གོ།། 
དེ་ནས་གཞན་ཡང་རབ་སྦྱོར་ཏེ།། 
བདུད་རྩི་རྩ་བ་ཨརྐ་དཀར།། 
བ་ཀུ་རི་ཡི་འབྲས་དེ་བཞིན།། 
དེ་རྣམས་ཆ་ནི་མཉམ་པོ་རུ།། 
མཁས་པ་ཡིས་ནི་རིལ་བུ་བྱ།། 
འདི་ཡི་ཐིག་ལེ་རྟག་བཟུང་ན།། 
འཇིག་རྟེན་གསུམ་ནི་རྨོངས་པར་འགྱུར།། 
ཁ་ཡི་བདུད་རྩི་བླངས་ནས་ནི།། 
གཡོན་པ་ཡི་ནི་མིང་མེད་ཀྱིས།། 
སྔགས་འདིས་རིལ་བུ་ཐམས་ཅད་ལ་བྱིན་གྱིས་བརླབ་པར་བྱའོ།། 
ཨོཾ་མ་ཧཱ་ཡཀྵ་སེ་ནཱ་དྷི་པ་ཏ་ཡེ་མ་ཧཱ་དུར་དམྟཾ་ད་མ་ཀཱ་ཡ།། 
ནཱ་ཤ་ཡ་ནཱ་ཤ་ཡ།
བི་ནཱ་ཤ་ཡ་བི་ནཱ་ཤ་ཡ།
བི་ཏྲཱ་པ་ཡ་བི་ཏྲཱ་པ་ཡ།
ཧཱུྃ་ཧཱུྃ་སརྦ་དུཥྚྲཱྃ་ཌཱྃ་ཕཊ།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་གྲིབ་གནོན་བསྒྲུབ་པ་སྟེ།
རིམ་པར་ཕྱེ་བ་བརྒྱད་པའོ།།།། 
འདིར་བཅོམ་ལྡན་འདས་ཀྱིས་རོ་ལངས་ལ་སོགས་པའི་སྒྲུབ་ཐབས་གསུངས་པ་ནི།
ཨོཾ་ཧཱུྃ་ཛཱཿ་ཨ་པ་རཱ་ཛི་ཏཿ་ཨོཾ་ཧཱུྃ་ཛཿ་ཨ་ཛི་ཏཿ་ཨོཾ་ཧཱུྃ་ཛཿ་པཱུ་ར་ཎ།
ཨོཾ་ཧཱུྃ་ཛཿ་ཨ་བཱུ་ར་ཎ།
ཨོཾ་ཤྲཱཾ་ཛཿ་ཤྨ་ཤཱ་ནཱ་དྷི་པ་ཏིཿ།
ཨོཾ་རྱུཾ་ཛ་ཀུ་ལེ་ཤྭ་རཿ།
ཨོཾ་ཧཱུྃ་ཛཿ་བྷཱུ་ཏེ་ཤྭ་རཿ།
ཨོཾ་ཨཾ་ཛཿ།
ཀིཾ་ཀ་རོ་ཏ་ཏ་མཿ་ཞེས་པ་འདི་རྣམས་འབྱུང་པོའི་བདག་པོ་ཆེན་པོ་རྣམས་སོ།། 
གཞན་གྱིས་མི་ཐུབ་པ་སྒྲུབ་པར་གྱུར་ན་དཔལ་ལྡན་རྡོ་རྗེ་དབྱུག་པ་འཛིན་པའི་མདུན་དུ་སྔོན་དུ་བསྙེན་པ་འབུམ་བཟླས་པ་བྱས་ནས་དེ་རྫོགས་པ་དང་མཆོད་པ་རྒྱ་ཆེན་པོ་བྱས་ནས་ཟས་དཀར་པོ་དང་ཞོ་དང་བུ་རམ་དང་འོ་མའི་ཐུག་པས་ཇི་ལྟར་གསུང་བའི་མཆོད་པར་བྱའོ།། 
གུ་གུལ་གྱི་སྤོས་ཕུལ་ནས་མཚན་མོ་ཧྲིལ་པོ་བཟླས་པ་བྱའོ།། 
ཤིན་ཏུ་སྔ་བ་ན་ངེས་པར་འོང་བར་འགྱུར་རོ།། 
གལ་ཏེ་མ་འོངས་ན་དེའི་སྐད་ཅིག་ལ་འཆི་བར་བྱེད་དོ།། 
འོངས་ནས་གནང་བ་ཞུ་བར་བྱེད་དེ།། 
བདག་གིས་ཅི་བྱ་ཞེས་སོ་སྒྲུབ་པ་པོས་སྨྲ་བར་བྱ་སྟེ།། 
བདག་གིས་གང་བསྒོ་བ་གྱིས་ཤིག་ཅེས་སོ།། 
དེ་ནས་བཟུང་སྟེ་གང་བསྒོ་བའི་ལས་རྣམས་བྱེད་དོ།། 
རིག་པ་འཛིན་པ་དང་རྒྱལ་པོ་ཡང་སྟེར་རོ།། 
དགྲ་རྣམས་ལ་ཆད་པས་གཅོད་པར་བྱེད་དོ།། 
ཟླ་བའི་ལྷ་མོ་ཡང་བླངས་ནས་སྟེར་རོ།། 
རྒྱབ་ལ་ཞོན་པས་ལྷའི་འཇིག་རྟེན་དུ་འགྲོ་ཞིང་བརྒྱ་བྱིན་ཡང་སྟེར་རོ།། 
བསྐལ་བ་བདུན་དུ་འཚོ་བར་འགྱུར་རོ།། 
དེ་ནས་ཨ་ཛི་ཏ་སྒྲུབ་པར་གྱུར་ན་མཆོད་རྟེན་གྱི་མདུན་དུ་མཚན་མོ་སྟོང་ཕྲག་བརྒྱད་བཟླས་པ་བྱས་ཏེ།
ཉི་མ་བདུན་པའམ་བརྒྱད་པ་ལ་མཆོད་པ་རྒྱ་ཆེན་པོ་བྱས་ཏེ་གཏོར་མ་ཕུལ་ནས་གུ་གུལ་གྱི་སྤོས་ཕུལ་ཏེ་བཟླས་པ་བྱའོ།། 
བཟླས་པའི་མཐའ་ལ་ངེས་པར་འོང་བར་འགྱུར་ཏེ།། 
ཀྱཻ་སྒྲུབ་པ་པོ་བདག་གིས་ཅི་བགྱི་ཞེས་སོ།། 
སྒྲུབ་པ་པོས་སྨྲ་བར་བྱ་སྟེ།། 
བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ།། 
དེ་ནས་བཟུང་ནས་བསྒོ་བའི་ལས་རྣམས་བྱེད་པར་འགྱུར་རོ།། 
སླར་ཡང་རྒྱལ་པོ་སྟེར་ཞིང་ལོ་སྟོང་དུ་འཚོ་བར་འགྱུར་རོ།། 
དེ་ནས་གང་སྒྲུབ་པར་གྱུར་ན་རྡོ་རྗེ་འཛིན་པའི་ཁང་བར་ཞུགས་ཏེ་སྟོང་ཕྲག་བརྒྱད་བཟླས་པར་བྱའོ།། 
ཉི་མ་བདུན་པའམ་ཉི་མ་བརྒྱད་པ་ལ་གཏོར་མ་དང་མཆོད་པ་རྒྱ་ཆེན་པོ་བྱས་ཏེ།། 
ཁ་ཟས་དཀར་པོ་དང་ཞོ་དང་ཇི་སྐད་བཤད་པའི་མཆོད་པ་ཕུལ་ནས་ཇི་སྲིད་ནམ་ཕྱེད་ཀྱི་བར་དེ་སྲིད་བཟླས་པར་བྱའོ།། 
ཇི་སྲིད་ནམ་ཕྱེད་དུ་གྱུར་པ་ན་རང་ཉིད་འོང་བར་འགྱུར་རོ།། 
མེ་ཏོག་དང་མཆོད་ཡོན་ཕུལ་ཏེ་ཚིམ་བར་བྱས་པས་རྒྱལ་པོ་སྟེར་བར་འགྱུར་རོ།། 
འདོད་པ་ཐམས་ཅད་ཡོངས་སུ་རྫོགས་པར་བྱེད་དོ།། 
ལོ་སྟོང་དུ་འཚོ་བར་འགྱུར་རོ།། 
ཇི་སྲིད་འཚོའི་བར་དུ་གང་བཅོམ་བའི་ལས་རྣམས་བྱེད་དོ།། 
ཆེ་གེ་མོ་སོད་ཅིག་ཅེས་པ་དང་།
ཆེ་གེ་མོ་འཚོ་བར་གྱིས་ཤིག་ཅེས་པ་ཡང་བྱེད་དོ།། 
དེ་ནས་མ་གང་བསྒྲུབ་པར་གྱུར་ན་བདུད་དང་བཅས་པའི་མཆོད་རྟེན་གྱི་དྲུང་དུ་སྔོན་དུ་ཁྲི་བཟླས་ཏེ་བསྙེན་པ་བྱས་པར་གྱུར་པས་དེ་ནས་ཟླ་བ་ཡོངས་སུ་རྫོགས་པ་ལ་ཇི་སྐད་བཤད་པའི་དངོས་པོས་མཆོད་པ་བྱས་ནས་ཇི་སྲིད་ནམ་ཕྱེད་དུ་གྱུར་པ་དེ་སྲིད་དུ་བཟླས་པ་བྱའོ།། 
དེ་ནམ་ཕྱེད་ན་མྱུར་དུ་འོང་བར་འགྱུར་ཏེ་འོངས་ནས་མདུན་དུ་བསྡད་དེ་ཀྱཻ་བུ་ཅི་བྱ་ཞེས་སྨྲ་བར་འགྱུར་རོ།། 
སྒྲུབ་པ་པོས་སྨྲ་བར་བྱ་སྟེ་བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ།། 
དེ་ནས་བཟུང་སྟེ་ཅི་བཅོལ་བའི་ལས་རྣམས་བྱེད་དོ།། 
གནོད་སྦྱིན་གྱི་བུ་མོ་མཆོག་རྣམས་བླངས་ནས་སྟེར་བ་དང་།། 
འདོད་པའི་ཁ་ཟས་མཆོག་རྣམས་སྟེར་བ་དང་།། 
ཉི་མ་སོ་སོ་ལ་གུས་པས་གོས་ཟུང་དང་དོང་ཙེ་ལྔ་རབ་ཏུ་སྟེར་བར་འགྱུར་རོ།། 
ལོ་ལྔ་བརྒྱར་འཚོ་བར་འགྱུར་རོ།། 
དེ་ནས་དུར་ཁྲོད་ཀྱི་བདག་པོ་སྒྲུབ་པར་གྱུར་ན་མཚན་མོ་དུར་ཁྲོད་དུ་ཕྱིན་ནས་བཟླས་པ་སྟོང་ཕྲག་གཅིག་བྱའོ།། 
ཉི་མ་བདུན་པ་དང་བརྒྱད་པ་ལ་རབ་ཏུ་མང་པོའི་ཉ་དང་ཏིལ་དང་ཛི་བུ་ལི་ཀ་དང་དཀར་བའི་ཟས་དང་ཞོ་དང་བུ་རམ་དང་དྷཱུ་པ་དང་འབྲས་བུ་དང་ཉེ་བར་སྤྱོད་པ་རྣམས་དང་ཇི་སྐད་གསུངས་པའི་གཏོར་མ་བྱིན་ཏེ་གུ་གུལ་གྱི་སྤོས་ཕུལ་ཏེ་ཇི་སྲིད་ནམ་ཕྱེད་ཀྱི་བར་དེ་སྲིད་བཟླས་པ་བྱའོ།། 
དེའི་ནམ་ཕྱེད་ན་ཧཱ་ཧཱ་སྒྲོགས་པ་ཐོས་པར་འགྱུར་ཏེ།
དེ་ལ་འཇིགས་པར་མི་བྱའོ།། 
དེ་འཁོར་གྱི་ཚོགས་ཀྱིས་ཡོངས་སུ་བསྐོར་ནས་འོང་བར་འགྱུར་རོ།། 
འོངས་པ་དང་གཏོར་མ་བྱིན་པས་ཚིམ་པར་འགྱུར་རོ།། 
འབྱུང་པོ་ཐམས་ཅད་གང་བསྒོ་བ་བྱེད་དོ།། 
ཉི་མ་རེ་རེ་ཞིང་དོང་ཙེ་བརྒྱད་བླང་བར་འགྱུར་རོ།། 
དགྲ་ཐམས་ཅད་འཇོམས་ཤིང་ལོ་སྟོང་དུ་འཚོ་བར་འགྱུར་རོ།། 
དེ་ནས་རིགས་ཀྱི་དབང་ཕྱུག་སྒྲུབ་པར་གྱུར་ན་ལྷའི་གནས་སུ་ཕྱིན་ནས་དྲི་དམར་པོ་དང་།
མེ་ཏོག་དམར་པོ་དང་གུ་གུལ་ཕུལ་ནས་སྔོན་དུ་བསྙེན་པ་ཁྲི་བཟླས་པར་བྱའོ།། 
ནག་པོའི་ཕྱོགས་ཀྱི་བཅུ་བཞིའི་མཚན་མོ་ལ་ཉ་ཤ་དང་།
ཏིལ་དང་།
ཛཾ་བུ་ལི་ཀ་དང་།
ཁ་ཟས་དམར་པོ་དང་།
ཇི་ལྟ་བའི་མཆོད་པས་གཏོར་མ་དབུལ་བར་བྱ་ཞིང་སི་ཧླའི་སྤོས་ཕུལ་ནས་ཇི་སྲིད་ནམ་ཕྱེད་ཀྱི་བར་བཟླས་པ་བྱའོ།། 
དེ་ནས་འབར་བ་ཆེན་པོ་མཐའ་མེད་པ་ཤིན་ཏུ་འཇིགས་པའི་གཟུགས་འོང་བར་འགྱུར་རོ།། 
དེ་ལ་འཇིགས་པར་མི་བྱ་སྟེ།
བུ་བདག་གིས་ཅི་བྱ་ཞེས་སྨྲ་བར་འགྱུར་རོ།། 
སྒྲུབ་པ་པོས་སྨྲ་བར་བྱ་སྟེ།
བདག་གིས་གང་བསྒོ་བ་གྱིས་ཤིག་ཅེས་སོ།། 
དེ་ཇི་སྲིད་འཚོའི་བར་དུ་གང་བཅོལ་བའི་ལས་བྱེད་པར་འགྱུར་རོ།། 
ཉི་མ་རེ་རེ་ལ་དོང་ཙེ་ལྔ་ཐུན་མཚམས་གསུམ་དུ་སྟེར་བར་བྱེད་དོ།། 
འདོད་པའི་ཁ་ཟས་མཆོག་སྟེར་ཞིང་ལོ་ལྔ་བརྒྱ་འཚོ་བར་འགྱུར་རོ།། 
དེ་ནས་འབྱུང་པོའི་དབང་ཕྱུག་སྒྲུབ་པར་གྱུར་ན་ལིངྒ་གཅིག་པའི་དྲུང་དུ་ཕྱིན་ཏེ།། 
ཉིན་མཚན་གསུམ་དུ་དམར་བའི་ཟས་དང་ཉ་ཤ་དང་ཏིལ་དང་།
ཛཾ་བུ་ལི་ཀའི་གཏོར་མ་བྱིས་པས་ཉི་མ་གསུམ་པ་ལ་བདག་ཉིད་མྱུར་དུ་འོངས་ནས་མདུན་དུ་འཁོད་དེ་བདག་གིས་ཅི་བྱ་ཞེས་སྨྲ་བར་འགྱུར་རོ།། 
སྒྲུབ་པ་པོས་སྨྲ་བར་བྱ་སྟེ།
བདག་གིས་གང་བསྒོ་བ་གྱིས་ཤིག་ཅེས་སྨྲས་པས་རྟག་ཏུ་རྗེས་སུ་འབྲང་ཞིང་ལྷའི་བུ་མོ་བླངས་ནས་སྟེར་བར་བྱེད་ཅིང་།
རང་གིས་ཟས་བླངས་ཏེ་སྟེང་གཡོགས་ནས་རྣམ་པ་སོ་སོར་སྟེར་བར་བྱེད་དོ།། 
ལོ་ཉིས་སྟོང་དུ་འཚོ་བར་འགྱུར་རོ།། 
དེ་ནས་མངག་གཞུག་པ་མཆོག་སྒྲུབ་པར་གྱུར་ན་རྡོ་རྗེ་འཛིན་པའི་ཁང་པར་ཞུགས་ནས་ནག་པོའི་བཅུ་བཞི་ལ་བཟླས་པ་ཁྲི་ཕྲག་གཅིག་བྱའོ།། 
སྔོན་དུ་བསྙེན་པ་བྱས་ནས་ཉི་མ་བདུན་པ་ལ་དེ་ནས་སྒྲུབ་པ་བརྩམ་བར་བྱའོ།། 
དཀྱིལ་འཁོར་ལ་ཙནྡན་གྱིས་བྱུགས་ཏེ་གུ་གུལ་གྱི་སྤོས་ཕུལ་ནས་དཀར་བའི་ཟས་དང་།
ཞོ་དང་།
མར་དང་།
འོ་མ་དང་།
ཀུ་ཤ་ཆུན་པོའི་སྟེང་དུ་མར་གྱི་མར་མེ་རབ་ཏུ་སྤར་ཏེ།
མཚན་མོ་ཇི་སྲིད་པ་དེ་སྲིད་དུ་བཟླས་པར་བྱའོ།། 
ནམ་ཕྱེད་ན་མངག་གཞུག་པ་མཆོག་ཉིད་འོང་བར་འགྱུར་རོ།། 
འོངས་པ་ན་ཙནྡན་གྱི་མཆོད་ཡོན་ཕུལ་བས་ཚིམ་པར་བྱའོ།། 
བདག་གིས་ཅི་བྱ་ཞེས་འདྲི་བར་འགྱུར་རོ།། 
སྒྲུབ་པ་པོས་སྨྲ་བར་བྱ་སྟེ།
བདག་གིས་གང་བསྒོ་བ་གྱིས་ཤིག་ཅེས་སོ།། 
དེ་ནས་བཟུང་སྟེ་གང་བཅོལ་བའི་ལས་རྣམས་བྱེད་པར་འགྱུར་རོ།། 
འདོད་པའི་འབྲས་བུ་ཐམས་ཅད་སྟེར་ཞིང་འདོད་པའི་དོན་ཐམས་ཅད་ཕུན་སུམ་ཚོགས་པར་བྱེད་དོ།། 
དེ་ནས་འདོད་པའི་དབང་ཕྱུག་མ་སྒྲུབ་པར་གྱུར་ན་གྲོ་གའི་ལོ་མ་ལ་གི་ཝང་གིས་གཟུགས་བརྙན་བྲིས་ཏེ།
རང་གཅིག་པུ་ཉལ་སའི་སྟེང་དུ་བསྡད་ལ་སྟོང་ཕྲག་གཅིག་བཟླས་པ་བྱའོ།། 
དེ་ནས་ཟླ་བའི་མཐར་མཆོད་པ་རྒྱ་ཆེན་པོ་བྱས་ལ་མར་གྱི་མར་མེ་རབ་ཏུ་སྦར་ཏེ་མི་སྨྲ་བར་གྱུར་པས་བཟླས་པར་བྱའོ།། 
དེའི་ནམ་ཕྱེད་ན་ངེས་པར་འོང་བར་འགྱུར་རོ།། 
འོངས་པ་ན་འདོད་པ་བྱས་བས་ཆུང་མར་འགྱུར་རོ།། 
མཛེས་པའི་རྒྱན་དང་བཟའ་བ་དང་བཅས་ཤིང་ཉལ་ཏེ་ཉིན་མོ་ཡོངས་སུ་སྤངས་ཤིང་འགྲོའོ།། 
བུད་མེད་གཞན་དང་འགྲོགས་པ་སྤང་བར་བྱ་སྟེ།
གཞན་དུ་ན་རྣམ་པར་འཇིག་པར་བྱེད་དོ།། 
དེ་ནས་ཀ་ན་མ་ནཱི་སྒྲུབ་པར་གྱུར་ན་ནྱ་གྲོ་དྷའི་ཤིང་དྲུང་དུ་ཕྱིན་ཏེ་ཆོ་གས་ཉ་ཤའི་གཏོར་མ་སྦྱིན་ནོ།། 
བདག་ཉིད་འཐུངས་པའི་ལྷག་མས་མཆོད་ཡོན་བྱིན་ལ་བཟླས་པ་སྟོང་ཕྲག་གཅིག་བྱའོ།། 
དེ་བཞིན་དུ་ཉི་མ་བདུན་པའི་མཚན་མོ་བདག་ཉིད་འོང་བར་འགྱུར་ཏེ།
རྒྱན་ཐམས་ཅད་ཀྱིས་བརྒྱན་ཅིང་འཁོར་བརྒྱ་ཕྲག་གསུམ་དང་ལྷན་ཅིག་ཏུ་ནམ་ཕྱེད་ན་ངེས་པར་འོང་བར་འགྱུར་རོ།། 
འོངས་པ་ན་འདོད་པ་བྱས་པས་ཆུང་མར་འགྱུར་རོ།། 
སྐྱེ་བ་བཅུ་གཉིས་ཀྱི་གོས་དང་རྒྱན་དང་བཟའ་བ་རྣམས་སྟེར་བར་བྱེད་དོ།། 
ཉི་མ་སོ་སོ་ལ་དོང་ཙེ་བརྒྱད་རབ་ཏུ་སྟེར་བར་བྱེད་དོ།། 
དེ་ནས་དགའ་མ་སྒྲུབ་པར་གྱུར་ན་ཐང་ཀ་ལ་རི་མོ་བྲི་བར་བྱ་སྟེ།
གསེར་གྱི་མདོག་ཅན་རྒྱན་ཐམས་ཅད་ཀྱིས་བརྒྱན་པ་ལག་ན་ཨུཏྤལ་དང་ལྡན་པའོ།། 
ཛ་ཏིའི་མེ་ཏོག་གིས་མཆོད་པར་བྱའོ།། 
གུ་གུལ་གྱི་སྤོས་བྱིན་ནས་སྟོང་ཕྲག་བརྒྱད་བཟླས་པར་བྱའོ།། 
ཟླ་བའི་མཐའ་ལ་ཇི་ལྟ་བའི་དངོས་པོས་མཆོད་པ་བྱ་སྟེ།
མར་གྱི་མར་མེ་རབ་ཏུ་སྦར་ལ་ཇི་སྲིད་ནམ་ཕྱེད་ཀྱི་བར་དུ་དེ་སྲིད་བཟླས་པ་ན་རང་ཉིད་འོང་བར་འགྱུར་རོ།། 
འོངས་པ་ན་མི་སྨྲ་བར་བསྒོམ་ཞིང་འདོད་པ་བྱས་པས་ཆུང་མར་འགྱུར་རོ།། 
སྒྲུབ་པ་པོའི་འཁོར་རྣམས་ནི་སྐྱོང་བར་འགྱུར་རོ།། 
འདོད་པའི་བཟའ་བ་མཆོག་རྣམས་དང་དངུལ་ཆུ་དང་བཅུད་ལེན་རྣམས་སྟེར་ཞིང་དོང་ཙེ་ཉི་ཤུ་རྩ་ལྔ་རབ་ཏུ་སྟེར་བར་བྱེད་དོ།། 
དེ་ནས་པདྨ་ནི་སྒྲུབ་པར་གྱུར་ན་རང་གི་ཁང་པར་སྤྱི་བོའི་གནས་སུ་དཀྱིལ་འཁོར་ལ་ཙནྡན་བྱུགས་ཏེ་གུ་གུལ་གྱི་སྤོས་ཕུལ་ལ་ཟླ་བ་གཅིག་ལ་སྟོང་ཕྲག་གཅིག་བཟླས་སོ།། 
དེ་ན་ཟླ་བ་ཡོངས་སུ་གང་བ་ན་ཇི་ལྟ་བའི་དངོས་པོས་མཆོད་པར་བགྱིས་ཏེ།
ཇི་སྲིད་ནམ་ཕྱེད་པ་དེ་སྲིད་དུ་བཟླས་པས་ངེས་པར་འོང་བར་འགྱུར་རོ།། 
འོངས་པ་ན་འདོད་པ་བྱས་བས་ཆུང་མར་འགྱུར་རོ།། 
འདོད་པའི་མཆོག་རབ་ཏུ་སྟེར་ཞིང་དངུལ་ཆུ་དང་བཅུད་ལེན་དང་དངོས་གྲུབ་ཀྱི་རྫས་ཀྱང་སྟེར་བར་འགྱུར་རོ།། 
དེ་ནས་རལ་པ་གཅིག་མའི་སྒྲུབ་ཐབས་བདག་གིས་ཡང་དག་པར་རབ་ཏུ་བཤད་པར་བྱའོ།། 
གནོད་སྦྱིན་མོ་རྣམས་སྒྲུབ་པའི་དུས་སུ་རལ་བ་གཅིག་མ་རྣམ་པར་བསྒོམ་བར་བྱའོ།། 
ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་ཁ་དོག་སྔོན་མོ།
འཇིགས་པ་ཆེན་མོ་བྷ་གའི་དཀྱིལ་འཁོར་ལ་བསྒོམ་པར་བྱའོ།། 
ཤར་གྱི་འདབ་མ་ལ་ཛམྦྷ་ལ་བསྒོམ་པར་བྱའོ།། 
ནོར་བུ་འཛིན་པ་ནི་ལྷོ་རུའོ།། 
ཆུ་དབང་ནི་ནུབ་ཏུའོ།། 
ཙིའི་འཁྱིལ་བ་ནི་བྱང་དུའོ།། 
མེ་ལ་སོགས་པའི་མཚམས་བཞི་ལ་གནོད་སྦྱིན་མོ་བཞི་བསྒོམ་བར་བྱ་སྟེ།
ཀུཎྜ་ལཱཾ་དང་།
ཧ་ཌྷི་ནཱི་དང་།
རོ་ཧྲཾ་དང་།
མཛེས་མ་རྣམས་ཆོ་གས་དགོད་པར་བྱའོ།། 
དེ་ནས་སྒོ་སྐྱོང་བསྒོམ་བྱ་ཞིང་།། 
དབྱུག་པ་ལ་སོགས་མཐའ་དག་ལ།། 
སྔོན་དུ་འཁོར་ལོ་ཇི་ལྟ་བཞིན།། 
དེ་བཞིན་ཁ་དོག་རབ་ཏུ་སྦྱོར།། 
ཀུན་ལ་བདག་པོའི་མཚན་མ་འཛིན།། 
ཕྱི་ནས་ཀྱང་ནི་སྔགས་བཟླས་ཏེ།། 
ཨོཾ་ཨེ་ཀ་ཛ་ཊི་བ་སུ་སཱ་དྷ་ནི་སྭཱ་ཧཱ།
དེ་ནས་པུཀྐ་སཱི་ཡི་ནི།། 
སྒྲུབ་ཐབས་བདག་གིས་བཤད་པར་བྱ།། 
གང་གིས་བསྒོམས་ཙམ་སྐད་ཅིག་ལས།། 
འཇིག་རྟེན་གསུམ་ལ་པུཀྐ་སཱི།། 
ཁ་དོག་དམར་སེར་ཞལ་བཞི་པ།། 
ཕྱག་བཞི་བོང་བུ་ལ་ཞོན་སྒོམ།། 
ལས་ཀྱི་པུཀྐ་སཱི་ཡི་ནི།། 
བྱ་རོག་དང་ནི་ཐོ་བ་དང་།། 
མདའ་གཞུ་བརྟུལ་ཞུགས་ཅན་གྱིས་བསྒོམ།། 
སྔགས་བཟླས་པར་བྱའོ།། 
ཨོཾ་པུཀྐ་སཱི་ཨོཾ།
དེ་ནས་འཇམ་པའི་རྡོ་རྗེ་ཡི།། 
སྒྲུབ་ཐབས་བདག་གིས་རབ་བཤད་བྱ།། 
འཇམ་པའི་རྡོ་རྗེའི་གྲུབ་པ་ལས་སྐད་ཅིག་གཅིག་ལས་མི་མཐོང་བར་འགྱུར་རོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་རོ་ལངས་གནོད་སྦྱིན་མོ་བསྒྲུབ་པ་སྟེ་རིམ་པར་ཕྱེ་བ་དགུ་པའོ།།།། 
དེ་ནས་རྡོ་རྗེ་འཛིན་པའི་རྒྱལ་པོས་རོ་ལངས་དང་།
གཅན་གཟན་གདུག་པ་ཅན་ལ་སོགས་པ་བསྲུང་བའི་སྔགས་བཤད་པར་བྱའོ།། 
འབུམ་ཕྲག་བཞི་ནི་བཟླས་པ་ཡིས།། 
དོན་གྲུབ་ས་བོན་གཏོར་བྱས་ན།། 
རོ་ནི་དོན་བྱེད་ལངས་འགྱུར་ཏེ།། 
འཚོ་བར་ཡང་ནི་ཐེ་ཚོམ་མེད།། 
ཞི་ལ་གཤིན་རྗེ་གཤེད་དཀར་པོ།། 
རྣལ་འབྱོར་བསྒོམ་བྱར་རྟག་ཏུ་རིག།
ལག་ན་དོན་འགྲུབ་ས་བོན་ལ།། 
འབུམ་ཕྲག་བཞི་ནི་བཟླས་པ་ཡིས།། 
རོ་ནི་མདུན་དུ་ཕྱོགས་བྱས་ནས།། 
ཡུངས་ཀར་གྱིས་ནི་བསྣུན་གྱུར་ན།། 
དེ་ཉིད་ལྡང་བར་ཐེ་ཚོམ་མེད།། 
གལ་ཏེ་ནག་པོས་བཟུང་གྱུར་ན།། 
ཧཱུྃ་མཛད་དཀར་པོ་དང་མཚུངས་པ།། 
བསྒྲུབ་བྱ་ཡི་ནི་སྙིང་གར་བསྒོམ།། 
ཧྲཱིཿ་ཥྚྲཱིཿ་ལ་སོགས་སྔགས་རྣམས་བཟླས།། 
འོད་ཟེར་གྱིས་ནི་དུག་རྣམས་དགུག།
ལག་པ་གཡས་དང་དེ་བཞིན་གཡོན།། 
པདྨ་འདབ་མ་བརྒྱད་པ་འཛིན།། 
དེ་དབུས་ཧཱུྃ་མཛད་དཀར་པོ་སྟེ།། 
འོད་ཟེར་གྱི་ནི་བདུད་རྩི་འབབ།། 
དེ་ཡི་མགོ་བོའི་སྟེང་དུ་ཡང་།། 
བསིལ་ཟེར་བྱེད་པའི་དཀྱིལ་འཁོར་དབུས།། 
མཁས་པས་ཧཿ་ཡིག་བསམ་པར་བྱ།། 
ཧྲཱིཿ་ཥྚྲཱིཿ་ལ་སོགས་སྔགས་དེ་ཡི།། 
རྒྱུད་ཀྱི་དུག་རྣམས་དྲང་བྱ་སྟེ།། 
ཨོཾ་ཧྲཱིཿ་ཥྚྲཱིཿ་ཧཿ་ཧྲཱྃཿ་ཛཿ་ཕུཿ་ཞེས་པའི་སྔགས་ཀྱི་ཡི་གེས་མགོ་བོ་ནས་བརྩམས་ནས་རྐང་བའི་མཐར་ཐུག་པ་སྔགས་ཀྱིས་བྱ་བ་པར་བྱའོ།། 
བདུད་རྩིའི་ཆར་རྒྱུན་འབབ་པར་བསྒོམ།། 
དེ་ཡིས་འཚོ་བར་ཐེ་ཚོམ་མེད།། 
ས་བོན་ཡི་གེ་ལས་གྲུབ་པའི།། 
གཟུངས་ཀྱིས་འཆིང་བ་མཆོག་ཏུ་འགྱུར།། 
རྨ་ཡི་གནས་ལ་འདི་བསྒོམ་སྟེ།། 
ཁ་དོག་སེར་པོ་ལས་བྱུང་བའི།། 
ཨོཾ་ཡིག་ལ་སོགས་མཐར་ཚེག་དྲག།
ཧ་ཋའི་རྣམ་པ་སྦྱར་བྱས་ལ།། 
སྦྱོར་བ་ཡིས་ཀྱང་བརྡ་བར་བྱ།། 
མགོ་གཟེར་རབ་ཞི་བློ་མཆོག་ལྡན།། 
དེ་བཞིན་གཞན་ཡང་སྒོམ་དང་ནི།། 
བི་ཀ་ཊ་དང་རྐང་ཤུ་སོགས།། 
རབ་ཏུ་སྦྱོར་བ་མང་པོ་རྣམས།། 
ལག་པས་ངེས་གཟུང་འཚོ་བར་བྱེད།། 
དེ་ནས་རྒྱལ་པོ་རྡོ་རྗེ་འཆང་།། 
བསྲུང་བའི་འཁོར་ལོ་རབ་སྦྱོར་བ།། 
བགེགས་དང་ལོག་འདྲེན་གདུག་པ་རྣམས།། 
བརྟུལ་ཞུགས་ཅན་གྱིས་གཞོམ་བྱའི་ཕྱིར།། 
བདག་ཉིད་དཔལ་ལྡན་དབྱུག་འཛིན་གྱི།། 
སྤྲུལ་བའི་འཁོར་ལོ་རབ་ཏུ་སྦྱོར།། 
དབྱུག་པའི་འོད་ཀྱིས་རང་ལུས་ཁྱབ།། 
སྐུ་གསུམ་ལས་ནི་སྐྱེས་པའོ།། 
སྐྱོབ་པ་སངས་རྒྱས་ཐམས་ཅད་ཀྱི།། 
སྤྱོད་པའི་ཚུལ་དང་ཁྱད་པར་དང་།། 
ས་དང་ཕ་རོལ་ཕྱིན་པ་ལ།། 
ལྷ་མོ་ཁྱོད་ནི་དབང་དུ་གྱུར།། 
གཤིན་རྗེའི་གཤེད་ཀྱི་དཀྱིལ་འཁོར་དུ།། 
སློབ་དཔོན་བདག་གིས་དཀྱིལ་འཁོར་བྲི།། 
གོས་ཀྱིས་གདོང་ནས་བཅིངས་བྱས་ལ།། 
དཀྱིལ་འཁོར་ཁང་པའི་སྒོ་དྲུང་དུ།། 
ཀྱེ་མ་འབོད་པ་སུ་ཞིག་ལགས།། 
སྐལ་བཟང་བདག་ཅེས་བརྗོད་པར་བྱ།། 
ཡོལ་བ་ཡི་ནི་ནང་བྱས་ནས།། 
བླ་མ་མགོན་ལ་མཁས་པས་ཞུ།། 
གུས་པ་ཆེན་པོས་དབང་གི་ཕྱིར།། 
རྗེས་སུ་མགོན་བྱེད་ལན་གསུམ་བརྗོད།། 
ཇི་ལྟར་སངས་རྒྱས་བདེ་ཆེན་གྱིས།། 
རྡོ་རྗེ་སེམས་དཔའ་དབང་བསྐུར་ལྟར།། 
བདག་ཀྱང་མགོན་པོས་དབང་བསྐུར་ནས།། 
མཆོག་ཀྱང་བདག་ལ་སྩལ་དུ་གསོལ།། 
གླུ་དང་རོལ་མོས་དེ་བཞིན་མཆོད།། 
མཆོད་ཡོན་ཞབས་བསིལ་དེ་བཞིན་དུ།། 
སློབ་མས་གུས་དང་བཅས་ཏེ་དབུལ།། 
བསྟོད་པ་ཡང་ནི་དེ་ལ་བྱ།། 
དེ་ནས་རྒྱལ་པོ་རྡོ་རྗེ་འཆང་།། 
སྟོང་ཉིད་གསུངས་པ་འདི་ལྟ་སྟེ།། 
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཨོཾ་པཱུ་ཛཱ་བཛྲ་སྭ་བྷཱ་བ་ཨཱཏྨ་ཀོ྅ཧཾ།
ཨོཾ་དྷརྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅ཧཾ།
དེ་ནས་ཞི་བ་ལ་སོགས་པའི།། 
སྦྱིན་སྲེག་རབ་དབྱེ་བདག་གིས་བཤད།། 
གང་གིས་ལས་ཀུན་རབ་སྒྲུབ་པ།། 
སྦྱིན་སྲེག་གིས་ནི་འགྲུབ་པར་འགྱུར།། 
ཞི་ལ་ཞི་བའི་སེམས་ཀྱིས་ཏེ།། 
རྒྱས་ལ་རྒྱས་པའི་སེམས་ཀྱིས་སོ།། 
དབང་ལ་རྗེས་སུ་ཆགས་སེམས་ཏེ།། 
གསང་བ་ལ་ནི་ཁྲོ་སེམས་ཀྱིས།། 
ཞི་ལ་མཎྜལ་རྣམ་པ་སྟེ།། 
རྒྱས་ལ་རྫིང་གི་རྣམ་པའོ།། 
དབང་ལ་ཟླ་བ་ཕྱེད་པ་སྟེ།། 
ནམ་མཁའི་ཁམས་ནི་གསད་པ་ལ།། 
ཞི་ལ་ཁྲུ་གང་ཚད་ཡིན་ཏེ།། 
རྒྱས་ལ་དེ་བཞིན་ཁྲུ་དོའོ།། 
རྒྱས་པ་ཇི་ལྟ་དེ་བཞིན་དབང་།། 
གསད་ལ་སོར་མོ་ཉི་ཤུའོ།། 
ཞི་ལ་ཁྲུ་ཕྱེད་གཏིང་དུའོ།། 
ཁྲུ་ཡི་ཚད་ཀྱིས་རྒྱས་པ་ལ།། 
གསད་པ་ལ་ནི་ལྔ་གཉིས་སོ།། 
རྒྱས་པ་ཇི་ལྟར་དེ་བཞིན་དགུག།
ཞི་བའི་སྦྱིན་སྲེག་ཚེས་གཅིག་ལ།། 
རྒྱས་པ་ཟླ་བ་གང་བ་ལ།། 
བཅུ་བཞི་ལ་ནི་མངོན་སྤྱོད་དོ།། 
བརྒྱད་ལ་དབང་གི་ལས་ཡིན་ནོ།། 
ཉ་སྐྱོགས་དང་ནི་ཤེལ་དག་དང་།། 
ཞི་ལ་མུ་ཏིག་འབྲས་བུ་མཆོག།
དུང་གི་བུ་ནི་འཚོ་བ་ལ།། 
ནད་མེད་པ་ལ་མུ་མེན་ནོ།། 
ཙནྡན་དམར་པོ་དག་དང་ནི།། 
བྱི་རུ་དམར་པོའི་ཁྱད་པར་དང་།། 
རགྣ་དང་ནི་ལུང་ཐང་ནག།
མི་ཡི་རུས་དང་དེ་བཞིན་དུ།། 
ནཱ་ག་ཕ་ཎཱི་ཞེས་བྱ་རྣམས།། 
ཞི་བ་ལ་ནི་བརྒྱ་ཕྲག་གཅིག།
རྒྱས་པ་བརྒྱད་ཀྱིས་ལྷག་དེ་བཞིན།། 
དབང་དགུག་ཉི་ཤུ་རྩ་ལྔའོ།། 
མངོན་སྤྱོད་དྲུག་ཅུ་རྩ་བཞིའོ།། 
རྡོག་པོ་རྣམས་ནི་སྔགས་ཀྱིས་བསྐུ།། 
བརྒྱ་ཕྱེད་སྔགས་ཀྱིས་བསྒྲུབ་པར་བྱ།། 
ཕྲེང་བ་ཀུན་ལ་མཐར་མདུང་བྱ།། 
དེ་བཞིན་དུ་ནི་རི་རབ་གཉིས།། 
མཛུབ་མོའི་སྟེང་ནས་ཞི་བ་ལ།། 
གུང་མོ་ལ་ནི་རྒྱས་པའོ།། 
དབང་དགུག་དག་ལ་མིང་མེད་ལས།། 
ཆད་པས་བཅད་ལ་མཐེ་ཆུང་ལས།། 
ཞི་ལ་ཁ་དོག་དཀར་པོ་དང་།། 
ཁ་དོག་སེར་པོ་རྒྱས་པ་ལ།། 
དམར་པོ་དབང་ལ་རྟག་ཏུ་བསྒོམ།། 
ནག་པོ་ཤིན་ཏུ་གསད་ལ་འདོད།། 
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྦྱིན་སྲེག་གི་ཆོ་ག་སྟེ་རིམ་པར་བྱེ་བ་བཅུ་པའོ།།།། 
རྣལ་འབྱོར་བཞི་དང་ལྡན་པའི་རྣལ་འབྱོར་པས་སྣ་ཚོགས་པའི་བཅའ་བ་ལ་སོགས་པ་དང་།། 
བཟའ་བ་དང་།
མྱང་བ་དང་།
བཏུང་བ་དང་།
བལྡག་པ་ལ་སོགས་པ་དང་ཡང་དག་པར་ལྡན་པའི་དྲི་དང་།
ཕྲེང་བ་དང་།
བྱུག་པ་དང་།
ཕྱེ་མ་དང་།
གོས་དང་།
གདུགས་དང་།
རྒྱལ་མཚན་དང་།
དྲིལ་བུ་དང་།
བ་དན་ལ་སོགས་པ་རྣམས་ཀྱིས་རབ་ཏུ་གང་བ་ལ་རོལ་མོའི་སྒྲ་ཆེན་པོ་ལྔ་བསྒོམ་པར་བྱའོ།། 
མདུན་དུ་གཏོར་མ་བཞི་ཁྱོགས་དང་ཁུར་དང་དཔུང་ཐེགས་དང་མཐའ་ན་ཟན་ཙམ་ཆུ་དང་བཅས་པ་ཁྱོར་བ་གསུམ་དང་ཇི་ལྟར་རྙེད་པའི་དམ་ཚིག་གི་རྫས་དང་ལྡན་པ་བཤམས་ནས་དེ་སྟོང་པར་དམིགས་ཏེ་བརྩམ་པར་བྱའོ།། 
ནམ་མཁའི་ཁམས་སུ་པདྨ་འདབ་མ་བརྒྱད་པ་བསྒོམ་པར་བྱ་སྟེ།། 
གེ་སར་དང་བཅས་པའི་ཟེའུ་འབྲུ་ལ་ཡྃ་ཡིག་ལས་རླུང་གི་དཀྱིལ་འཁོར་ཁ་དོག་ནག་པོ་གཞུའི་རྣམ་པ་ལ་རྩེ་མོ་གཉིས་ལ་གཡོ་བའི་བ་དན་དཀར་པོ་བརྒྱད་ཀྱིས་སྤྲས་པའོ།། 
དེའི་སྟེང་དུ་རྃ་ཡིག་ལས་མེའི་དཀྱིལ་འཁོར་ཟུར་གསུམ་དམར་པོ་ཟུར་གསུམ་ན་ར་ཡིག་གིས་སྤྲས་པའོ།། 
དེའི་སྟེང་དུ་རུ་ཡིག་གསུམ་ཡོངས་སུ་གྱུར་པ་ལས་མགོ་བོ་དམར་པོའི་སྒྱེད་པུ་གསུམ་གྱི་སྟེང་དུ་ཨཱཿ་ཡིག་ལས་སྐྱེས་པའི་པདྨའི་སྣོད་ཕྱི་དཀར་ལ་ནང་དམར་བ་དེ་ལ་ཆུ་སྐྱེས་འདབ་མ་བརྒྱད་པའི་རྣམ་པར་བསམ་པར་བྱའོ།། 
དེའི་ཤར་ལ་སོགས་པའི་འདབ་མ་ལ་ཨོཾ་ཨཱྃ་ཛྲཱིྃ་ཁྃ་ཧཱུྃ་གི་ཡི་གེ་རྣམས་ལས་རྣམ་པར་སྣང་མཛད་ལ་སོགས་པའི་རང་གཟུགས་རྣམས་སོ།། 
དེ་བཞིན་དུ་མེ་ལ་སོགས་པའི་མཚམས་རྣམས་ལ་ལཱྃ་མཱྃ་པཱྃ་ཏཱྃ་བཱྃ་གི་ཡི་གེ་རྣམས་ལས་སྤྱན་མ་ལ་སོགས་པའི་རང་གཟུགས་རྣམས་བསྒོམ་པར་བྱའོ།། 
ཡི་གེ་བཅུ་པོ་འདི་རྣམས་ཡོངས་སུ་གྱུར་པ་ནི་གོ་ཀུ་ད་ཧ་ན་རྣམས་དང་།། 
བི་ར་ཤུ་མཱ་མཱུ་ཞེས་པ་སྟེ།
འདི་རྣམས་ཀྱི་ས་བོན་གྱི་ཡི་གེས་མཚན་པའི་དམ་ཚིག་གི་རྫས་བཅུ་པོ་དེ་པདྨའི་སྣོད་དུ་བལྟས་ཏེ།
དེའི་སྟེང་དུ་ཨོཾ་ཡིག་ཁ་དོག་དཀར་པོས་བཀབ་པའི་གཟུག་སུ་བསྒོམ་མོ།། 
ཨོཾ་ཡིག་ལས་སྐྱེས་པའི་ཟླ་བའི་དཀྱིལ་འཁོར་དེའི་སྟེང་དུ་ཧཱུྃ་ཡིག་དཀར་པོ་ལས་བྱུང་བའི་རྡོ་རྗེ་དབྱུག་པ།
དེ་ས་བོན་གྱིས་མཚན་པ་བལྟས་ཏེ།
དེ་ཡང་པདྨའི་སྣོད་ལས་འོག་ན་སྒྱེད་པུ་ལ་ཨོཾ་ཨཱཿ་ཧཱུྃ་ལན་གསུམ་བཟླས་ཤིང་བརྗོད་པར་བསྒོམས་ཏེ་སྔོན་མ་རྒྱུན་མ་ཆད་པར་རླུང་གི་དཀྱིལ་འཁོར་རྒྱ་ཆེན་པོ་དང་།
རབ་ཏུ་འབར་བ་མེའི་དཀྱིལ་འཁོར་བསྒོམས་ཏེ།
རྒྱ་ཆེན་པོ་འབར་ཞིང་བར་མ་ལུས་པའི་རང་གཟུགས་གོ་ཀུ་ལ་སོགས་པའི་དམ་ཚིག་གི་རྫས་བཅུ་ཞུ་བ་ལས་རྡོ་རྗེ་དབྱུག་པས་དཀྲུགས་པར་བལྟའོ།། 
དེ་ཡང་རྡོ་རྗེ་དབྱུག་པས་བདུད་རྩི་ཞུ་སྟེ་ཉི་མ་གསར་པའི་ཁ་དོག་གམ།
དངུལ་ཆུའི་རྣམ་པར་བསམ་པར་བྱའོ།། 
དེ་ལ་ཡང་ཨོཾ་ཨཱཿ་ཧཱུྃ་གསུམ་གྱི་ཡི་གེ་བལྟས་ཏེ།
དེ་ལས་ཡི་གེ་གསུམ་གྱི་འོད་ཟེར་གྱི་ཚོགས་ཆེན་པོ་རྣམ་པར་འཕྲོས་ཏེ་འཇིག་རྟེན་གསུམ་ན་གནས་པའི་བདུད་རྩི་རབ་ཏུ་མང་པོ་འོད་ཟེར་གྱིས་བཀུག་སྟེ།
དེ་ལ་རབ་ཏུ་གཞུག་པར་བྱའོ།། 
དེ་རབ་ཏུ་ཞུགས་པས་ཟླ་བའི་འོད་ཟེར་ཚོགས་པ་ཤིན་ཏུ་ལྷག་པ་ཡོངས་སུ་གྱུར་པ་ལས་ཁ་བ་ལྟ་བུ་སྦྲང་རྩིའི་ཚོགས་པའི་གཟུགས་ཀྱིས་མནན་པར་བྱའོ།། 
ཕྱི་ནས་ཡི་གེ་གསུམ་གྱིས་བྱིན་གྱིས་བརླབ་པར་བྱ་སྟེ།
ཁ་དོག་དང་དྲི་དང་རོ་བཅུད་དང་ལྡན་པ་སྟོན་ཀའི་ཟླ་བ་དྲི་མ་མེད་པའི་འོད་ལྟ་བུ་ཡེ་ཤེས་ཀྱི་བདུད་རྩིའི་སྦྱོར་བས་གཏོར་མར་གྲུབ་པར་འདུན་པ་བྱའོ།། 
གཤིན་རྗེ་གཤེད་ཀྱི་གཟུགས་འཛིན་པའི་སྔགས་ཀྱིས་ཁྲོ་བོ་རྣམས་ལ་ཕྱག་ན་ཞགས་པ་དང་ལྕགས་ཀྱུ་འཛིན་ཅིང་འཕྲོ་བས་ཕྱོགས་སྐྱོང་རྣམས་ཀྱི་སྙིང་ག་ནས་ལྕགས་ཀྱུས་འབིགས་ཤིང་མགྲིན་པ་ལ་ཞགས་པས་བཅིངས་ཏེ་འགུགས་བར་བསྒོམ་པར་བྱའོ།། 
དེ་ནས་ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་དུཥྚཱནྡྲ་ས་པ་རི་ཝཱ་ར་མཱ་ཀརྵ་ཡ་ཛཿ་སྔགས་འདིས་དབང་པོ་མིག་སྟོང་སེར་སྐྱ་གླང་པོ་ཆེ་དཀར་པོ་ལ་ཞོན་པ།
ལག་པ་གཡས་པ་དང་གཡོན་པ་རྡོ་རྗེ་དང་སྡིགས་མཛུབ་ཅན་བཀུག་སྟེ་ཤར་དུ་རྣམ་པར་དགོད་པར་བྱའོ།། 
དེ་བཞིན་དུ་དེའི་སྔགས་ཀྱིས་ཉེ་བའི་དབང་པོ་བྱ་ཁྱུང་ལ་གནས་པ།
རིན་པོ་ཆེའི་ཅོད་པན་ཅན།
གཡས་ན་དབྱུག་པ་དང་འཁོར་ལོ།
གཡོན་ན་དུང་དང་ནོར་བུ་འཛིན་པ།
དེའི་གཡོན་མི་རིང་བ་ན་གནས་པའོ།། 
ཡང་དེ་བཞིན་དུ་གཤིན་རྗེ་ནག་པོ་མ་ཧེ་ལ་ཞོན་པ།
དབྱུག་པ་འཛིན་པ་ལྷོར་གནས་པའོ།། 
ཡང་དེ་བཞིན་དུ་ཆུ་བདག་ཁ་དོག་དཀར་པོ་སྦྲུལ་ལ་གནས་པ།
ལག་ན་ཀླུའི་ཞགས་པ་འཛིན་པ།
ནུབ་ཏུ་རྣམ་པར་གནས་པའོ།། 
ཡང་དེ་བཞིན་དུ་ལུས་ངན་པོ་སེར་པོ་གཏེར་ལ་གནས་པ།
ལག་ན་བཱི་ཛ་པཱུ་ར་ཀ་དང་ན་ཀུ་ལི་བསྣམས་པ།
བྱང་དུ་རྣམ་པར་གནས་པའོ།། 
དེ་བཞིན་དུ་སྣ་ལྡན་དཀར་པོ་བྱི་བ་ལ་གནས་པ།
གཡས་ན་བགྲང་ཕྲེང་དང་དགྲ་སྟ་འཛིན་པ།། 
གཡོན་ན་ལ་ཕུག་དང་ལ་དུའོ།། 
དེ་བཞིན་དུ་དབང་ལྡན་དཀར་པོ་ཁྱུ་མཆོག་དཀར་པོ་ལ་གནས་པ།། 
རལ་པ་འཛིན་པ་རྩེ་གསུམ་དང་ཐོད་པ་ལག་ན་བསྣམས་པ།
ལག་པ་གཉིས་གཽ་རཱི་ལ་འཁྱུད་པ།
དབང་ལྡན་དུ་རྣམ་པར་གནས་པའོ།། 
ཡང་དེ་བཞིན་དུ་མེ་ལྷ་དམར་པོ་ར་ལ་གནས་པ།
ལག་ན་བགྲང་ཕྲེང་དང་སྤྱི་བླུགས་བསྣམས་པ།
མེའི་ཕྱོགས་སུ་རྣམ་པར་གནས་པའོ།། 
ཡང་དེ་བཞིན་དུ་སྲིན་པོ་ནི་རོལ་ཞོན་པ།
ལག་ན་གྲི་གུག་དང་ཐོད་པ།
ཁ་དོག་སྔོན་པོ་ཁྲོ་ཞིང་གཏུམ་པ་བདེན་བྲལ་གྱི་ཕྱོགས་སུ་རྣམ་པར་གནས་པའོ།། 
ཡང་དེ་བཞིན་དུ་རླུང་ལྷ་དུ་བའི་ཁ་དོག་རི་དགས་སེར་པོ་ལ་གནས་པ།
རླུང་གི་བ་དན་བསྣམས་པ།
རླུང་གི་ཕྱོགས་ན་རྣམ་པར་གནས་པའོ།། 
ཡང་དེ་བཞིན་དུ་ཉི་མ་ནི་དམར་པོ།
ལག་པ་གཉིས་ན་པདྨ་འཛིན་པ།
རྟ་བདུན་གྱི་སྟེང་ན་སྟེང་གི་ཕྱོགས་སུ་རྣམ་པར་གནས་པའོ།། 
ཡང་དེ་བཞིན་དུ་ཟླ་བ་ནི་དཀར་པོ།། 
ལག་པ་གཉིས་ན་ཀུ་མུ་ད་བསྣམས་པ།
ཤིང་རྟ་ལ་ཞོན་པ།
སྟེང་གི་ཕྱོགས་ན་རྣམ་པར་གནས་པའོ།། 
ཡང་དེ་བཞིན་དུ་ཚངས་པ་ནི་སེར་སྐྱ་གདོང་བཞི་པ།
སྤྱི་བླུགས་དང་མི་འཇིགས་པ།
དབྱུག་པ་དང་བགྲང་ཕྲེང་བསྣམས་པ།
ངང་པ་ལ་ཞོན་པ།
སྟེང་གི་ཕྱོགས་ན་རྣམ་པར་གནས་པའོ།། 
ཡང་དེ་བཞིན་དུ་སའི་ལྷ་མོ་ཕྱག་གཡོན་ན་བུམ་པ་བསྣམས་པ།
གཡས་ན་དམ་འཆའ་དང་ཁས་ལེན་གྱི་ཕྱག་རྒྱ་སྟེ།
འོག་གི་ཕྱོགས་སུ་རྣམ་པར་གནས་པའོ།། 
ཡང་དེ་བཞིན་དུ་ཐགས་ཟངས་རིས་སྔོན་པོ་ཤིང་རྟ་ལ་གནས་པ།
གཡས་དང་གཡོན་ན་རལ་གྲི་དང་སྡིགས་མཛུབ་འཛིན་པ།
དེ་ཡང་དེ་བཞིན་དུ་རྣམ་པར་གནས་པའོ།། 
དེ་རྣམས་ཁྲོ་བོ་གཤིན་རྗེ་གཤེད་ཀྱི་གཟུགས་ལ་ལག་ན་ཕུར་བུ་འཛིན་པས་ཁྲོ་བོའི་མགྲིན་པ་དང་སྙིང་གའི་ས་བོན་གྱི་འོད་ཟེར་གྱིས་བཀུག་སྟེ།
དེ་རྣམས་ཀྱི་སྙིང་ག་དང་མགྲིན་པ་དང་སྤྱི་བོ་དང་རྐང་པའི་མཐར་ཐུག་འདིས་ཕུར་བུས་གདབ་པར་བྱ་སྟེ།
ཨོཾ་ཧྲཱིཿ་ཥྚྲཱིཿ་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧཱུྃ་སརྦཱེནྟ་དི་ན་ཀཱི་ལ་ཡ་ཧཱུྃ་ཕཊ་ཅེས་པ་ནི་ཕུར་བུ་བར་མ་ཆད་པར་གྲུབ་པའི་ཁུ་བའི་ཚོགས་པ་ལ་སོགས་པས་དེ་ཐམས་ཅད་ཀྱང་གཤིན་རྗེ་མཐར་བྱེད་ཀྱི་རྣམ་པར་གྲུབ་པའི་མཐར་བྱང་ཆུབ་སེམས་ཀྱི་ཁུ་བའི་གཟུགས་རླུང་གི་ས་བོན་གྱི་རྟགས་ཀྱི་གོ་རིམས་ཀྱིས་གྲུབ་པའི་མཐའ་ལ།
དེ་ལ་ཧྲཱིཿ་ཡིག་གི་ས་བོན་ལས་གྲུབ་པ་ནི་དབང་པོའོ།། 
ཥྚྲཱིཿ་ཡིག་གི་ས་བོན་ལས་གྲུབ་པ་ནི་གཤིན་རྗེའོ།། 
བི་ཡིག་གི་ས་བོན་ལས་གྲུབ་པ་ནི་ཆུ་བདག་གོ།། 
གྲྀ་ཡིག་གི་ས་བོན་ལས་གྲུབ་པ་ནི་ལུས་ངན་ནོ།། 
ཏཱ་ཡིག་གི་ས་བོན་ལས་ཟུབ་པ་ནི་དབང་ལྡན་ནོ།། 
ཨ་ཡིག་གི་ས་བོན་ལས་གྲུབ་པ་ནི་མེའོ།། 
ན་ཡིག་གི་ས་བོན་ལས་གྲུབ་པ་ནི་བདེན་བྲལ་ལོ།། 
ན་ཡིག་གི་ས་བོན་ལས་གྲུབ་པ་ནི་རླུང་ངོ།། 
ཧཱུྃ་ཡིག་གིས་བོན་ལས་གྲུབ་པ་ནི་ཟླ་བའོ།། 
ཧཱུྃ་ཡིག་གི་ས་བོན་ལས་གྲུབ་པ་ནི་ཉི་མའོ།། 
ཕཊ་ཡིག་གི་ས་བོན་ལས་གྲུབ་པ་ནི་ཚངས་པའོ།། 
ཕཊ་ཡིག་གི་ས་བོན་ལས་གྲུབ་པ་ནི་ནོར་རྒྱུན་མའོ།། 
ས་ཡིག་གི་ས་བོན་ལས་གྲུབ་པ་ནི་ཐགས་ཟངས་རིས་སོ།། 
ཧཱ་ཡིག་གི་ས་བོན་ལས་གྲུབ་པ་ནི་འབྱུང་པོ་ཐམས་ཅད་དོ་ཞེས་ཏེ།
དེ་བཞིན་དུ་གྲུབ་པར་བསམ་པར་བྱའོ།། 
དེ་རྣམས་ཀྱི་མིག་ལ་སོགས་པ་རྣམས་ལ་ཇི་ལྟར་གནས་པ།
ཡང་མིག་ལ་སོགས་པ་རྫོགས་པའི་སྐུ་ལ་སོགས་པ་རྣམས་ལ་ཡང་སྐུ་རྡོ་རྗེ་ལ་སོགས་པ་ཇི་ལྟར་མངོན་པར་དབང་བསྐུར་བ་བཞིན་དུ་གཤིན་རྗེ་མཐར་བྱེད་ཀྱིས་དབུ་བརྒྱན་པ་ཉིད་དོ།། 
ཡང་མཆོད་ཡོན་ལ་སོགས་པའི་བསང་གཏོར་དང་།
ཞལ་བསིལ་ལ་སོགས་པ་དབུལ་བར་བྱའོ།། 
ཕྱི་ནས་གཏོར་མ་ཉེ་བར་དབུལ་བ་ནི་བདུད་རྩི་སྒྲུབ་པའི་གོ་རིམས་སྔོན་དུ་རྫོགས་པ་ལ་དེ་ཉིད་གསུམ་གྱིས་མངོན་པར་བསྔགས་ཏེ་ཡང་དེ་རྣམས་ཀྱི་ལྗགས་རབ་ཏུ་སྦྱོར་བར་བསྒོམ་པར་བྱའོ།། 
སྔགས་འདིས་བདུད་རྩི་དབུལ་བར་སྟེ།
ཨོཾ་རཀྟ་མུ་ཀུ་ཊཱ་ཡ།
རཀྟ་ཛ་ཊཱ་ཡ།
རཀྟ་མུ་ཁཱ་ཡ།
རཀྟ་ཤ་རཱི་རཱ་ཡ།
རཀྟ་བྷུ་ཛཱ་ཡ།
རཀྟ་མུཎྜ་མཱ་ལཱ་བྷ་ར་ཎཱ་ཡ།
རཀྟ་ར་ཐ་ས་མཱ་རཱུ་ཌྷཱ་ཡ།
རཀྟ་པདྨཱ་ས་ནཱ་ཡ།
རཀྟ་བྷ་ར་ཎ་བྷཱུ་ཥ་ཎཱ་ཡ།
ཨི་དཾ་བ་ལིཾ་གྲྀཧྞ་གྲྀཧྞ།
མ་མ་བི་གྙཱཾ་ཧ་ར་ཧ་ར།
ཙ་ཏུ་ར་མཱ་རཱ་ནཱི་བཱ་ར་ཡ།
ནི་བཱ་ར་ཡ།
ཏྲཱ་ཤ་ཡ་ཏྲཱ་ཤ་ཡ།
བྷྲཱ་མ་ཡ་བྷྲུ་མ་ཡ།
ཙྪིནྡ་ཙྪིནྡ།
བྷིནྡྷ་བྷིནྡྷ།
ནཱ་ཤ་ཡ་ནཱ་ཤ་ཡ།
ཤོ་ཥ་ཡ་ཤོ་ཥ་ཡ།
ཙྪེད་ཙྪེད།
བྷེ་ད་བྷེ་ད།
ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཕྱི་ནས་སོ་སོའི་ཆ་ཡིས་སྤྱད་པར་བྱ།། 
ཨོཾ་ཨིནྡྷཱ་ཡ་ན་མཿ་ཧྲཱིཿ།
ཡ་མཱ་ཡ་ན་མཿ་ཥྚྲཱིཿ།
བ་རུ་ཎཱ་ཡ་ན་མཿ་ཝི།
ཀུ་བེ་རཱ་ཡ་ན་མཿ་ཀྲྀ།
ཨི་ཤྭ་རཱ་ཡ་ན་མཿ་ཏ།
ཡགྣ་ཡེ་ན་མཿ་ཨཱ།
ནཻ་རྀ་ཏྱཱ་ཡ་ན་མཿ་ན།
བཱ་ཡ་བེ་ན་མཿ་ན།
ཙནྡྲ་ཡ་ན་མཿ་ཧཱུྃ།
ཨརྐྐ་ཡ་ན་མཿ་ཧཱུྃ།
བྲཧྨ་ཎེ་ན་མཿ་ཕཊ།
བ་སུ་དྷ་རཱ་ཡཻ་ན་མཿ་ཕཊ།
བེ་མ་ཙི་ཏྲི་ཎེ་ན་མཿ་སྭཱ།
སརྦྦ་བྷཱུ་ཏི་བྷྱོ་ན་མཿ་ཧཱ།
ཧ་ཧ་ཧ་ཧི་ཧི་ཧི་ཧཱུྃ་ཧཱུྃ་ཧཱུྃ།
ཕེྃ་ཕེྃ་ཕེྃ།
ཕྱི་ནས་མེ་ཏོག་དང་སྤོས་དང་མར་མེ་དང་ཞལ་ཟས་ལ་སོགས་པ་ཡང་དབུལ་བར་བྱའོ།། 
དེ་རྣམས་ཀྱང་སྒྲུབ་པ་པོའི་མངོན་པར་རབ་ཏུ་དད་པས་རོ་བཅུད་ཐམས་ཅད་མྱོང་ཞིང་ལོངས་སྤྱོད་པར་འགྱུར་རོ།། 
རྡོ་རྗེ་གསོར་ཞིང་དྲིལ་བུ་དལ་གྱིས་འཁྲོལ་བས་གནས་དེ་ལ་བསྟོད་པར་བྱའོ།། 
གཏི་མུག་དགའ་མ་ལ་སོགས་པ་རྣམས་ལ་ཕྱི་ནས་མངོན་པར་འདོད་པ་ཞུས་ཏེ་མཆོད་པའི་མཐར་བཞད་པ་སྔགས་རྣམ་པ་བརྒྱད་བརྗོད་པར་བྱ་སྟེ།
དེ་ལ་སྔགས་འདིས་གཤེགས་སུ་གསོལ་ལོ།། 
ཧ་ཧཱ་ཧེ་ཧྲཻ་ཧོ་ཧཽ་ཧཱུྃ་ཧཱུྃ།
བི་ས་རཛྫ་ཡེ་ཏ།
ཨོཾ་ཨཱཿ་མུ་ཞེས་པས་ཀྱང་ངོ།། 
ཕྱི་ནས་སྒྲུབ་པ་པོའི་མངོན་པར་འདོད་པས།
སེམས་ཅན་ཀུན་གྱི་དོན་མཛད་ཕྱིར།། 
ཇི་ལྟར་རྗེས་འཇུག་དངོས་གྲུབ་སྩོལ།། 
སངས་རྒྱས་ཡུལ་དུ་གཤེགས་ནས་ཀྱང་།། 
སླར་ཡང་འདིར་ནི་བྱོན་པར་ཞུ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་གཏོར་མའི་རིམ་པར་ཕྱེ་བ་སྟེ་བཅུ་གཅིག་པའོ།།།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོ་ལ་བསྟོད་པ་མཛད་དེ།
གཏི་མུག་རྡོ་རྗེའི་རང་བཞིན་ཁྱོད།། 
གཤིན་རྗེ་གཤེད་པོ་ཤིན་ཏུ་འཇིགས།། 
སྟོན་པ་སངས་རྒྱས་ཀུན་རང་བཞིན།། 
རྡོ་རྗེའི་སྐུ་ལ་ཕྱག་འཚལ་བསྟོད།། 
ཕྲ་མ་རྡོ་རྗེའི་རང་བཞིན་ཁྱོད།། 
གཤིན་རྗེ་གཤེད་པོ་ཤིན་ཏུ་འཇིགས།། 
རྡོ་རྗེའི་ཐུགས་དང་རབ་མཚུངས་པ།། 
རིན་ཆེན་རྡོ་རྗེ་ཕྱག་འཚལ་བསྟོད།། 
འདོད་ཆགས་རྡོ་རྗེའི་རང་བཞིན་ཁྱོད།། 
འདོད་ཆགས་ཆོས་ཀྱི་འབྱུང་གནས་གཙོ།། 
དབྱངས་མཆོག་ཀུན་གྱི་མཆོག་གི་མཆོག།
རྡོ་རྗེའི་གསུང་ལ་ཕྱག་འཚལ་བསྟོད།། 
ཕྲག་དོག་རྡོ་རྗེའི་རང་བཞིན་ཁྱོད།། 
གཤིན་རྗེ་གཤེད་པོ་ལས་ཀུན་པ།། 
རྡོ་རྗེའི་སྐུ་དང་རབ་མཚུངས་པ།། 
ཕྱག་ན་རལ་གྲི་ཕྱག་འཚལ་བསྟོད།། 
སངས་རྒྱས་ཀུན་གྱི་རང་བཞིན་ཁྱོད།། 
སངས་རྒྱས་ཐམས་ཅད་གཅིག་བསྡུས་པ།། 
སངས་རྒྱས་ཀུན་གྱི་རབ་མཆོག་གཙོ།། 
དཀྱིལ་འཁོར་དབང་ཕྱུག་ཕྱག་འཚལ་བསྟོད།། 
རྡོ་རྗེའི་མིག་དང་རྡོ་རྗེའི་རྣ་བ་དང་རྡོ་རྗེའི་སྣ་དང་རྡོ་རྗེའི་ལྕེ་དང་རྡོ་རྗེའི་ལུས་དང་རྡོ་རྗེའི་ཡིད་ཅེས་བཅོམ་ལྡན་འདས་ཀྱིས་གསུངས་པ་ནི་མིག་ལ་སོགས་པ་བྱིན་གྱིས་བརླབ་པའི་དམ་ཚིག་གོ།། 
དེ་ནས་གཤིན་རྗེ་གཤེད་འཇིགས་ཀྱི།། 
དཀྱིལ་འཁོར་བདག་གིས་རབ་བཤད་བྱ།། 
གཤིན་རྗེ་གཤེད་པོ་དང་མཚུངས་པ།། 
དོན་རྣམས་ཐམས་ཅད་སྒྲུབ་བྱེད་པ།། 
སྲད་བུ་གསར་པ་ལེགས་བསྒྲིམས་ཤིང་།། 
མཛེས་ཤིང་ཚད་དང་ཡང་དག་ལྡན།། 
གཤིན་རྗེ་གཤེད་ཀྱི་དཀྱིལ་འཁོར་ལ།། 
ཤེས་རབ་ཅན་གྱིས་ཐིག་གདབ་བོ།། 
མཚན་ཉིད་ཐམས་ཅད་ཡོངས་རྫོགས་པ།། 
དོན་མེད་ཐམས་ཅད་རྣམ་པར་འཇིག།
ཞི་བ་ལ་སོགས་རབ་སྒྲུབ་པའི།། 
མཎྜལ་དཀྱིལ་འཁོར་རྣམ་པ་ལ།། 
ལས་ཀྱི་རྡོ་རྗེ་བྲི་བྱ་སྟེ།། 
དེ་ལ་རྩེ་ལྔ་མཐའ་དག་ལ།། 
དེ་ཡི་དབུས་སུ་རྡོ་རྗེ་བྲི།། 
རྡོ་རྗེ་འབར་བས་ཀུན་ཏུ་འཁྲིགས།། 
ཤར་གྱི་རྩིབས་ལ་འཁོར་ལོ་བྲི།། 
འཁོར་ལོའི་འོད་ཟེར་ཀུན་ཏུ་འཁྲིགས།། 
ལྷོ་རུ་རིན་ཆེན་བྲི་བྱ་སྟེ།། 
འོད་ཟེར་ཕྲེང་བས་ཀུན་ཏུ་ཁྱབ།། 
ནུབ་ཏུ་པདྨ་བྲི་བྱ་སྟེ།། 
པདྨ་རཱ་གའི་འོད་ཟེར་མཛེས།། 
བྱང་དུ་རལ་གྲི་བྲི་བྱ་སྟེ།། 
སྤྲིན་གྱི་ཁ་དོག་འོད་ཟེར་མཚུངས།། 
ཤར་གྱི་མཚམས་སུ་འཁོར་ལོ་བྲི།། 
ལྷོ་རུ་རྡོ་རྗེ་བྲི་བར་བྱ།། 
ནུབ་ཏུ་པདྨ་བྲི་བྱ་སྟེ།། 
པདྨ་གདོང་བཅས་རྒྱས་པའི་ཞལ།། 
བྱང་དུ་རལ་གྲི་བྲི་བྱ་སྟེ།། 
འོད་ཟེར་ལྔ་དང་མཚུངས་པར་ལྡན།། 
ཤར་གྱི་སྒོ་རུ་ཐོ་བ་སྟེ།། 
རྡོ་རྗེ་དབྱུག་པ་ལྷོ་རུའོ།། 
ནུབ་ཀྱི་སྒོ་རུ་ཆུ་སྐྱེས་ཏེ།། 
རྡོ་རྗེ་རལ་གྲི་བྱང་དུའོ།། 
དཀྱིལ་འཁོར་རྫོགས་པར་ཤེས་བྱས་ལ།། 
ཁྱད་པར་ཅན་གྱིས་མཆོད་བྱ་བ།། 
འདོད་པའི་ཡོན་ཏན་ལྔ་རྣམས་ཀྱིས།། 
ཐེ་ཚོམ་མེད་པས་སངས་རྒྱས་མཆོད།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དཀྱིལ་འཁོར་ཆེན་པོའི་རིམ་པར་ཕྱེ་བ་སྟེ་བཅུ་གཉིས་པའོ།།།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་གདབ་བོ།། 
ཕྱག་རྒྱ་གསུངས་པས་རབ་སྦྱོར་བ།། 
གང་གིས་རྡོ་རྗེ་རྣམས་ལ་བསྟོད།། 
ཕྱག་རྒྱ་རྡོ་རྗེ་ཕྱག་རྒྱ་ཡིས།། 
དངོས་གྲུབ་མང་པོ་སྒྲུབ་པར་མཛོད།། 
དེ་ནས་རྒྱལ་པོ་རྡོ་རྗེ་འཆང་།། 
ཚིག་འདི་དག་ནི་གསུང་བར་མཛད།། 
དཀྱིལ་འཁོར་པ་རྣམས་ཐམས་ཅད་ཀྱི།། 
སྤྱི་བོར་གཤིན་རྗེ་གཤེད་པོ་བསྒོམ།། 
རྟག་ཏུ་དཀྱིལ་འཁོར་ཟླུམ་བྱས་ལ།། 
རྟག་ཏུ་སྦྱིན་སྲེག་མཆོད་པ་དང་།། 
རྟག་ཏུ་དམ་ཚིག་བསྒྲུབ་བྱ་ཞིང་།། 
དེ་ཡི་སྡོམ་པ་གཟུང་བར་བྱ།། 
དང་པོ་ཅོད་པན་དབང་བསྐུར་ཏེ།། 
གཉིས་པ་རལ་གྲི་སྦྱིན་པར་བྱ།། 
གསུམ་པ་རྡོ་རྗེ་དྲིལ་བུ་སྟེ།། 
བཞི་པ་ཟླ་བའི་བཟའ་བའོ།། 
དབང་བསྐུར་ཆེན་པོ་བཞི་པ་ནི།། 
དམར་པོའི་ཞལ་ནས་འབྱུང་བ་སྟེ།། 
དབང་བསྐུར་འདི་ཡི་མཐུ་ཡིས་ནི།། 
བྱང་ཆུབ་རྒྱལ་བའི་རོ་བཅུད་འཐོབ།། 
དེ་ནས་བདག་གིས་སྔགས་བཤད་པས།། 
འབྱུང་པོ་ཀུན་ལ་གཏོར་མ་བྱ།། 
སྔགས་ཆེན་པོ་ནི་བརྗོད་པ་ཡིས།། 
འབྱུང་པོ་ཐམས་ཅད་རབ་ཏུ་འབར།། 
སྔགས་ཀྱི་ས་བོན་ཧྲཱིཿ་ཥྚྲཱིཿ་སོགས།། 
མཐར་ནི་སྭཱ་ཧཱ་ངེས་པར་སྦྱར།། 
བི་ཊ་མ་ཊ་ཆུ་བསྲེས་ཀྱིས།། 
མཎྜལ་ཟུར་གསུམ་བྱས་ནས་ནི།། 
ལྷ་རྣམས་མཉེས་བྱ་རྣལ་འབྱོར་པས།། 
ཧཱ་ཧཱ་ཞེས་སྒྲོགས་སླར་དྲན་བྱ།། 
འཁོར་ལོ་རིམ་གསུམ་བྱ་བ་ནི།། 
བརྒྱད་དང་བཅུ་གཉིས་བཅུ་དྲུག་དང་།། 
མཁས་པས་ཆོ་ག་བཞིན་དུ་བྲི།། 
སྔགས་ནི་ཀུན་ཏུ་དགོད་པར་བྱ།། 
བརྟུལ་ཞུགས་ཅན་གྱིས་བཅུ་གཉིས་པར།། 
གྲུབ་པའི་སྔགས་རྣམས་དགོད་པར་བྱ།། 
ཁམས་གསུམ་གཡོ་དང་མི་གཡོ་བ།། 
མ་ལུས་ལུས་པ་མེད་པར་འགྲུབ།། 
ཡ་མ་རཱ་ཛཱ་ས་དོ་མེ་ཡ།
ཡ་མེ་དོ་རུ་ཎ་ཡོ་ད་ཡ།
ཡ་ད་ཡོ་ནི་ར་ཡ་ཀྵེ་ཡ།
ཡ་ཀྵེ་ཡཙྪ་ནི་རཱ་མ་ཡ།
ཡ་དབུས་ཀྵེ་ནི་ཤར་དུ་སྟེ།། 
མ་ཡིག་འཇམ་པའི་རྡོ་རྗེ་ལྷོར།། 
མེ་ཡིག་ནུབ་ཏུ་བྲི་བར་བྱ།། 
བྱང་དུ་ད་ནི་དཀར་པོ་སྟེ།། 
བསྒྲུབ་བྱའི་མིང་ནི་བཟུང་བྱས་ནས།། 
སྟོང་པའི་མཚམས་ལ་དགོད་པར་བྱ།། 
ཧཱུྃ་གཉིས་དག་གིས་བརྟེན་པར་བྱ།། 
དགོས་པ་ཐམས་ཅད་སྒྲུབ་པར་བྱེད།། 
ཡཙྪ་ནི་ར་ཛཱ་ས་དོ་རུ།། 
ཎ་ཡོ་ནི་ར་ཞེས་པས་ཀྱང་ནི་ཕྱི་རོལ་དུ།། 
གཡོན་ནས་བརྩམས་ཤིང་ཡང་དག་བྲི།། 
དོན་ཀུན་རབ་ཏུ་བསྒྲུབ་པའི་ཕྱིར།། 
རེའུ་མིག་གསུམ་པའི་མདུན་ནས་ནི།། 
རེའུ་མིག་ཆ་རེ་སྤངས་པར་ནི།། 
ཤར་ནས་བརྩམས་ཏེ་བྲི་བར་བྱ།། 
ཧྲཱིཿ་ཥྚྲཱིཿ་ཞེས་པའི་སྔགས་རྣམས་ཀྱིས།། 
རེའུ་མིག་བརྒྱད་ཀྱི་བར་བར་དུ།། 
རེའུ་མིག་རྣམས་ལ་ཡང་དག་བྲི།། 
ཆེ་གེ་མོ་ཀུ་རུ་མཱ་ར་ཡ།
ཨུཙྪ་ཊ་ཡ།
བ་ཤཾ་ཀུ་རུ།
བི་དྭེ་ཥ་ཡ་ཤཱནྟིཾ་ཀུ་རུ།
པུཥྚིཾ་ཀུ་རུ།
ཞེས་པ་ལ་སོགས་པ་ནི་ལས་ཀྱི་རྗེས་སུ་འབྲངས་ཏེ།
ཨོཾ་ནི་དང་པོར་ན་མཿ་མཐར།། 
མཐར་ནི་བ་ཤཾ་བཽ་ཥ་ཊ།
ཧཱུྃ་ཕཊ་ཡི་གེ་དང་ལྡན་པས།། 
ཞི་རྒྱས་དབང་དུ་བྱེད་པའོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དབང་བསྐུར་བ་དང་འཁྲུལ་འཁོར་གྱི་སྣང་བ་ཞེས་བྱ་བའི་རིམ་པར་ཕྱེ་བ་སྟེ་བཅུ་གསུམ་པའོ།།།། 
བཅོམ་ལྡན་འདས་ཀྱིས་བརྩེ་བར་མཛད།། 
གཤིན་རྗེ་གཤེད་ཆེན་ཡང་དག་གཟུགས།། 
ཞེ་སྡང་གིས་མནན་འགྲོ་ལ་གཟིགས།། 
ཞེ་སྡང་ཐམས་ཅད་ཟད་པར་མཛད།། 
བཅོམ་ལྡན་འདས་ཀྱིས་བརྩེ་བར་མཛད།། 
གཏི་མུག་གཤིན་རྗེ་གཤེད་མཆོག་གཟུགས།། 
གཏི་མུག་གིས་མནན་འགྲོ་ལ་གཟིགས།། 
གཏི་མུག་ཐམས་ཅད་ཟད་པར་མཛད།། 
བཅོམ་ལྡན་འདས་ཀྱིས་བརྩེ་བར་མཛད།། 
ཕྲ་མ་གཤིན་རྗེ་གཤེད་མཆོག་གཟུགས།། 
ཕྲ་མས་མནན་པའི་འགྲོ་ལ་གཟིགས།། 
ཕྲ་མ་ཐམས་ཅད་ཟད་པར་མཛད།། 
བཅོམ་ལྡན་འདས་ཀྱིས་བརྩེ་བར་མཛད།། 
འདོད་ཆགས་གཤིན་རྗེ་གཤེད་མཆོག་གཟུགས།། 
འདོད་ཆགས་ཀྱིས་མནན་འགྲོ་ལ་གཟིགས།། 
འདོད་ཆགས་ཐམས་ཅད་ཟད་པར་མཛད།། 
བཅོམ་ལྡན་འདས་ཀྱིས་བརྩེ་བར་མཛད།། 
ཕྲག་དོག་གཤིན་རྗེ་གཤེད་མཆོག་གཟུགས།། 
ཕྲག་དོག་གིས་མནན་འགྲོ་ལ་གཟིགས།། 
ཕྲག་དོག་ཐམས་ཅད་ཟད་པར་མཛད།། 
བྱམས་པ་ཙརྩི་ཀཱར་གསུངས་ཏེ།། 
ཕག་མོ་དེ་བཞིན་སྙིང་རྗེའོ།། 
དབྱངས་ཅན་དགའ་བར་ཤེས་བྱ་སྟེ།། 
བཏང་སྙོམས་གཽ་རཱིའི་གཟུགས་སུའོ།། 
བདག་ཉིད་དངོས་པོ་ཐམས་ཅད་ཀྱིས།། 
སླར་ཡང་དཀྱིལ་འཁོར་ཡོངས་རྫོགས་པ།། 
རྣལ་འབྱོར་སྙིང་གའི་ས་བོན་སྤྲོ།། 
འགྲུབ་འགྱུར་འདི་ལ་ཐེ་ཚོམ་མེད།། 
དེ་ནས་སྤྱོད་པའི་མཚན་ཉིད་མཆོག།
བདག་གིས་ཡང་དག་བཤད་པར་བྱ།། 
གཤིན་རྗེ་གཤེད་པོའི་འཇིགས་གཟུགས་ཀྱི།། 
སྐུ་དང་གསུང་དང་ཐུགས་རྣམས་དག།
དགོན་པ་ཆེན་པོའི་ཕྱོགས་རྣམས་ལ།། 
མ་ཧེ་མཆོག་ལ་ཞོན་བྱས་ཏེ།། 
སྦྲུལ་གྱི་རྒྱན་གྱིས་རྣམ་པར་བརྒྱན།། 
ལྕགས་ཀྱི་རྡོ་རྗེ་བསྒོམ་པར་བྱ།། 
སྐྲ་ནི་དམར་སེར་གྱེན་དུ་འཁྱིལ།། 
ཁྱད་དུ་འཕགས་པའི་གཟུགས་ཅན་བྱ།། 
མགོ་ལ་ཐོད་པས་ཡང་དག་བསྐོར།། 
སྨ་ར་དམར་སེར་བརྫེས་པ་སྟེ།། 
ཧྲཱིཿ་ཥྚྲཱིཿ་ལ་སོགས་སྔགས་རྣམས་བརྗོད།། 
རྡོ་རྗེ་དབྱུག་པ་ཡང་དག་གསོར།། 
གཤིན་རྗེ་གཤེད་ཀྱི་རྣལ་འབྱོར་པས།། 
སེང་གེའི་སྒྲ་ནི་བསྒྲག་པར་བྱ།། 
ཅུང་ཟད་མཐུ་ནི་ཐོབ་པ་ཡིས།། 
གྲོང་ཁྱེར་ཞུགས་ཏེ་རོལ་པར་བྱ།། 
རབ་མཛེས་གར་ནི་བྱ་བ་དང་།། 
དྲུག་འགྱུར་ལ་སོགས་གླུ་བླང་ངོ།། 
སྲང་དུ་རྒྱལ་མཚན་དེ་བལྟ་ཞིང་།། 
དེ་ལ་འོ་མ་རབ་ཏུ་བསྒྲུབ།། 
འོ་མ་ལ་འདྲིས་རྩེ་གཅིག་སེམས།། 
ཕྱག་རྒྱ་ཆེན་པོ་རབ་བསྒྲུབ་བྱ།། 
ཕག་མོའི་གཟུགས་སུ་བསྒོམ་བྱས་ལ།། 
འདོད་པའི་མཐའ་ལ་བཙུན་མོ་ཀུན།། 
སེང་གེ་བཞིན་དུ་འཇིགས་མེད་པས།། 
འདོད་དོན་ཀུན་འགྲུབ་རྣལ་འབྱོར་པའི།། 
དེ་ནས་ཕྱག་རྒྱ་རབ་བསྒྲུབ་པ།། 
བདག་གིས་ཡང་དག་རབ་བཤད་བྱ།། 
ཡི་གེ་གཅིག་གི་སྔགས་ཆེན་ཏེ།། 
དེ་ཡི་བཟླས་པ་ངེས་པར་བཤད།། 
ཥྚཱིཿ་ཡིག་ས་བོན་ལས་བྱུང་བའི།། 
མ་ཧེའི་གདོང་པ་རྣམ་པར་བསྒོམ།། 
རྡོ་རྗེའི་དཀྱིལ་འཁོར་ལ་གནས་པ།། 
མ་ཧེའི་སྟེང་དུ་བསྒོམ་པར་བྱ།། 
གང་ཞིག་ས་ལ་གནས་པ་ཡི།། 
སྣ་ཚོགས་མཚོན་ཆའི་རང་གཟུགས་རྣམས།། 
བློ་དང་ལྡན་པས་ལག་ན་བསྒོམ།། 
མ་ཧེའི་གདོང་ཅན་སྒྲུབ་པའོ།། 
དེ་ནས་རྡོ་རྗེ་དབྱུག་པ་ཡི།། 
སྒྲུབ་ཐབས་བདག་གིས་རབ་བཤད་བྱ།། 
ཡི་གེ་ཧྲཱིཿ་ནི་གསང་སྔགས་ཆེ།། 
མ་ཧེ་ཆེན་པོ་ལ་ཞོན་པ།། 
འབུམ་ཕྲག་གཉིས་ནི་རྫོགས་པའི་ཕྱག།
ཐལ་བའི་རྡུལ་གྱིས་ལུས་ལ་བྱུགས།། 
རི་རབ་བཞིན་དུ་མཐོ་བ་ལ།། 
རོ་ལྡན་འོག་དུ་ཡང་དག་གནོན།། 
དེ་ནས་ཕྱག་ནི་བྱེ་བ་ཡི།། 
སྒྲུབ་ཐབས་བདག་གིས་རབ་བཤད་བྱ།། 
ཝི་ཀྲྀ་ཏཱ་ན་གསང་སྔགས་ཆེ།། 
ཧཱུྃ་ཡིག་ལས་བྱུང་གཙོ་བོ་སྟེ།
ཨོཾ་ཝི་ཀྲྀ་ཏཱ་ན་ན་ཧྃ་ཧཱ་ཧི་ཧོཿ་ཧཱུྃ་ཧཱུྃ་ཧེ་ཧེཿ་ཧོཿ་ཧཿ་སྭཱ་ཧཱ།
དགོས་པ་ཐམས་ཅད་རབ་སྒྲུབ་པའི།། 
དམ་ཚིག་སྒྲུབ་པ་འདིར་བཤད་དོ།། 
སྔགས་ཀྱིས་དུབ་ལ་ཁ་ཟས་བཟའ།། 
ཁ་ན་མ་ཐོ་མེད་རྙེད་བླང་།། 
ཤ་ཆེན་དེ་བཞིན་རྟ་དང་ནི།། 
དེ་བཞིན་གླང་ཆེན་ཁྱད་པར་ཅན།། 
བ་ལང་གཟུགས་དང་ཁྱི་དང་ནི།། 
བོང་བུ་རྔ་མོ་ཅེ་སྦྱང་ངོ།། 
རམས་དང་བསྲེས་ཤིང་བཙོ་བྱས་ནས།། 
ཞག་ཆེན་ལུས་ལ་མངོན་པར་བྱུག།
འདི་ཡིས་ལུས་ལ་བྱུགས་ཙམ་གྱིས།། 
འགྲོ་བ་མཐའ་དག་དབང་དུ་བྱེད།། 
རྣམ་སྣང་སིན་དུ་བཱ་རཉྩ།། 
དེ་བཞིན་བིལ་བའི་ལོ་མ་དང་།། 
སོ་ཕག་ཕྱེ་མ་ལྷན་ཅིག་ཏུ།། 
གསེར་ཤིང་ལོ་མའི་ཁུ་བ་རྣམས།། 
འདི་ཡི་ལུས་ལ་དྲིལ་ཕྱིས་བྱ།། 
རྡོ་རྗེ་ཆེན་པོའི་བདུད་རྩི་བཞིན།། 
རང་འབྱུང་མེ་ཏོག་བཏུང་བ་བཞིན།། 
འདི་ནི་རྣལ་འབྱོར་རབ་མཆོག་གོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྤྱོད་པའི་དམ་ཚིག་སྒྲུབ་པའི་རིམ་པར་ཕྱེ་བ་སྟེ་བཅུ་བཞི་པའོ།།།། 
དེ་ནས་བཅོམ་ལྡན་འདས་སྐྱེས་བུ་ཆེན་པོའི་དམ་ཚིག་ཙརྩི་ཀཱའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་།། 
རྡོ་རྗེ་ཕག་མོའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་།
གཽ་རཱི་མའི་རྣམ་པའི་ཏིང་ངེ་འཛིན་ལ་སྙོམས་པར་ཞུགས་པ་ལས་མཆོད་པའི་གླུ་འདིས་གསོལ་བ་གདབ་བོ།། 
ཨེ་མ་གཤིན་རྗེ་གཤེད་དམར་པོ།། 
བླ་མ་སྲིན་པོའི་རང་བཞིན་ཏེ།། 
བདག་ནི་ཁྱོད་མཐོང་པས་འཇིགས་པས།། 
བླ་མ་ཁྲོ་བོའི་རང་བཞིན་སྤངས།། 
མཐོ་རིས་ས་སྟེང་ས་འོག་རྣམས།། 
ཁྱོད་ཀྱི་གར་གྱིས་གཡོ་བར་བྱེད།། 
ཁྲག་གི་མིག་སྨན་ཁྲོ་བའི་སེམས།། 
གར་མཛད་ཁྱོད་ནི་རོ་ལངས་གཟུགས།། 
དམར་ཞིང་ཐུང་བའི་ཚད་ལྡན་པ།། 
རྣམ་པ་མང་པོའི་སྤྲུལ་གཟུགས་བྱེད།། 
རྡོ་རྗེ་དབྱངས་ཅན་མ་ཡིས་ཞུས།། 
ཁྱོད་ཀྱི་གར་མཛད་བདེ་བ་ཆེ།། 
ཁྱོད་ཀྱི་ཧྲཱིཿ་ཥྚྲཱིཿ་འི་སྔགས་ཀྱི་གར།། 
ས་གསུམ་པོ་ཡི་འཁྲུལ་པ་སོལ།། 
བརྩེ་བས་ཁྲོ་བའི་རྗེ་བཙུན་ཁྱོད།། 
འགྲོ་ལ་བལྟ་ཞིང་གར་མཛད་དོ།། 
དེ་ནས་བཟླས་པའི་མཚན་ཉིད་མཆོག།
བདག་གིས་ཡང་དག་རབ་བཤད་བྱ།། 
གང་གིས་བཟླས་པ་རབ་སྦྱོར་བས།། 
མང་པོ་ཡིས་ནི་དངོས་གྲུབ་འཐོབ།། 
མྱུར་བ་མ་ཡིན་བུལ་བ་མིན།། 
རིང་པོ་མ་ཡིན་ཐུང་བ་མིན།། 
ཅུང་ཟད་སྔགས་ནི་ཐོས་པར་རོ།། 
གཤིན་རྗེ་གཤེད་ཀྱི་སློབ་དཔོན་མཆོག།
མི་དང་མ་ཧེ་གཉིས་འཐུང་དང་།། 
བ་ལང་གཟུགས་དང་རྟ་དང་ནི།། 
བོང་བུ་རྔ་མོའི་རུས་བཟུང་ནས།། 
བཟླས་པའི་ཕྲེང་བས་རབ་བསྒྲུབ་བྱ།། 
ཟླ་བ་ཟླ་བའི་བཅུ་བཞི་ལ།། 
བདུད་རྩི་ལྔ་དང་ལྡན་པ་ཡི།། 
ཤ་ལྔ་ཡིས་ནི་བྱུག་པར་བྱ།། 
བཟླས་པ་ཡིས་ནི་དངོས་གྲུབ་མཆོག།
སོ་སོའི་རྐང་པའི་རིལ་བུ་ལ།། 
གཤིན་རྗེ་གཤེད་སྒོམ་རྣལ་འབྱོར་པས།། 
མཁས་པས་ཡང་ན་མི་མགོ་ནི།། 
ཁྲག་འཛག་རློན་པ་བསྒོམ་པར་བྱ།། 
ཁྲི་ཡི་སྔགས་ཀྱིས་འབྱུང་པོ་རྣམས།། 
མཁའ་འགྲོ་མ་རྣམས་སྟོང་གིས་ཏེ།། 
གཤིན་རྗེ་གཤེད་པོ་རབ་སྦྱོར་བས།། 
ཡི་དགས་རྣམས་ནི་གཞོམ་ཞིང་བསད།། 
རྣལ་འབྱོར་བདག་ཉིད་འབུམ་བཟླས་ན།། 
ལས་ཀུན་དེ་ཡིས་བྱེད་པར་འགྱུར།། 
བྱེ་བ་བཟླས་ན་དངོས་གྲུབ་སྟེ།། 
བྱེ་བ་ལྔ་ཡིས་སྨོས་ཅི་དགོས།། 
ཉི་མ་སོ་སོའམ་ཡང་ན་ཟླ།། 
ཡང་ན་ལོ་ནི་སོ་སོ་ལ།། 
མཁས་པས་དབྱུག་གུ་དྲུག་ཅུ་བཞིའི།། 
གཏོར་མ་དྲུག་ཅུ་རྩ་བཞི་སྦྱིན།། 
འགའ་ཞིག་རྟག་ཏུ་བཟའ་བ་དང་།། 
འགའ་ཞིག་དེ་བཞིན་བཏུང་བ་དང་།། 
གཞན་ཡང་བཟའ་བ་ཐམས་ཅད་ཀྱི།། 
དང་པོ་གཤིན་རྗེ་གཤེད་ལ་དབུལ།། 
དེ་ནས་བླ་མར་ཡོན་གྱི་མཆོག།
དབུལ་བར་བྱ་བ་དག་བཤད་བྱ།། 
བདག་ཉིད་ཞི་བའི་ཕྱིར་དང་ནི།། 
དེ་བཞིན་ལས་ཀུན་སྒྲུབ་པའི་ཕྱིར།། 
བདག་གི་ལུས་དབུལ་ངེས་པར་འདུད།། 
རྟ་དང་བ་ལང་གླང་པོ་དང་།། 
གསེར་དང་ནོར་དང་མ་མ་དང་།། 
རང་གི་ཆུང་མ་དེ་བཞིན་བུ།། 
མ་དང་སྲིང་མོ་ཚ་མོ་དང་།། 
གོས་ནི་རྣམ་པ་སྣ་ཚོགས་དང་།། 
གདུགས་དང་མཛེས་པའི་རྔ་ཡབ་དང་།། 
ཁྱིམ་དང་ཁྲི་དང་དྲི་བཟངས་དང་།། 
གླུ་དང་དེ་བཞིན་རོལ་མོ་དང་།། 
རལ་གྲི་རྒྱན་རྣམས་དེ་བཞིན་དུ།། 
བརྟུལ་ཞུགས་ཅན་གྱིས་བླ་མར་དབུལ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཐབས་ཐམས་ཅད་སྒྲུབ་པའི་རིམ་པར་ཕྱེ་བ་སྟེ་བཅྭ་ལྔ་པའོ།།།། 
དེ་ནས་སེམས་ཅན་ཐམས་ཅད་ཀྱི་བདུད་དང་འདོད་ཆགས་ལ་སོགས་པའི་ཉོན་མོངས་པ་གཅོད་ཅིང་གཞོམ་པའི་དོན་གྱི་ཕྱིར་སྐུ་མདོག་དམར་པོའོ།། 
སྤྱན་གསུམ་ནི་འདས་པ་དང་།
མ་འོངས་པ་དང་ད་ལྟར་གྱི་དུས་གསུམ་མོ།། 
ཕྱག་གཉིས་ནི་དངོས་པོ་དང་དངོས་པོ་མེད་པའི་རྣམ་པར་རྟོག་པ་རྣམས་འཇོམས་པའོ།། 
ཤེས་རབ་མ་ལ་འཁྱུད་པ་ནི་སྟོང་པ་ཉིད་དང་སྙིང་རྗེ་ཐ་མི་དད་པར་སྦྱོར་བའོ།། 
ཀླུ་བརྒྱད་ནི་རྣམ་པར་ཤེས་པར་བརྒྱད་དུ་གསུངས་སོ།། 
མགོ་བོའི་བརྒྱ་ཕྱེད་ཕྲེང་བ་ནི་ཡི་གེ་ལྔ་བཅུ་སྦྱོར་བའོ།། 
གཡོན་ན་ཐོད་པ་ནི་ཡེ་ཤེས་ལྔའི་བདུད་རྩིའི་བཅུད་ཀྱིས་ཡོངས་སུ་གང་ཞིང་སྟོང་པ་ཉིད་ཀྱི་རང་བཞིན་ནོ།། 
གཡས་ན་དབྱུག་པ་ནི་ཕུང་པོ་དང་ཉོན་མོངས་པ་དང་ལྷའི་བུ་དང་འཆི་བའི་བདུད་རྣམས་འཇོམས་ཤིང་སྙིང་རྗེའི་རང་བཞིན་ནོ།། 
ཞབས་གཡོན་བརྐྱང་བ་ནི་ཁམས་གསུམ་དུ་བཤད་དོ།། 
ལྷ་མོའི་ཕྱག་གཡོན་ན་ཐོད་པ་བདུད་བཞིའི་ཁྲག་དཔག་ཏུ་མེད་པ་དངུལ་ཆུ་དང་བཅུད་ལེན་དང་རོ་བཅུད་དོ།། 
གཡས་ན་དངོས་པོ་དང་དངོས་པོ་མེད་པའི་རྣམ་པར་རྟོག་པ་གཅོད་པའི་གྲི་གུག་གོ།། 
ཁྲོ་བོའི་གཟུགས་ཕྱལ་རྒྱས་པ་ནི་གདུག་པ་ཅན་རྣམས་འདུལ་བའོ།། 
སྐྲ་དམར་སེར་གྱེན་དུ་བརྫེས་པ་ནི་སྤྲུལ་པ་དཔག་ཏུ་མེད་པའི་ཕྱིར་རོ།། 
གྲུ་བཞི་ནི་སྡུག་བསྔལ་དང་ཀུན་འབྱུང་དང་འགོག་པ་དང་ལམ་གྱི་བདེན་པར་བཤད་དོ།། 
སྒོ་བཞི་ནི་བདུད་བཞི་སྐྲག་པར་བྱེད་པའོ།། 
ཟུར་བཞི་ནི་ཚངས་པའི་གནས་བཞི་རབ་ཏུ་རྫོགས་པའི་ཕྱིར་རོ།། 
ཀ་བ་བརྒྱད་ནི་སྒྱུ་མའི་དཔེ་བརྒྱད་ཀྱི་ཕྱིར་ཏེ།
སྤྲུལ་པའི་གྲོང་ཁྱེར་དང་སྒྲ་བརྙན་དང་སྒྱུ་མ་དང་སྤྲིན་དང་རི་དགས་སྲེད་དང་མེ་ལོང་དང་གཟུགས་བརྙན་དང་ཆུ་ཟླའོ།། 
ནམ་མཁའ་ནི་དངོས་པོ་དང་དངོས་པོ་མེད་པའི་ཉོན་མོངས་པ་འཇོམས་པའི་ཕྱིར་རོ།། 
ཡང་དག་པར་སྤོང་བ་ནི་དྲ་བ་དྲ་ཕྱེད་དོ།། 
རྟ་བབས་བཞི་ནི་སྦྱིན་པ་དང་སྙན་པར་སྨྲ་བ་དང་དོན་སྤྱོད་པ་དང་དོན་མཐུན་པ་བཞིའི་རྣམ་པར་དག་པའོ།། 
དེ་ནས་རྡོ་རྗེ་མཁའ་འགྲོ་མའི།། 
སྒྲུབ་ཐབས་བདག་གིས་རབ་བཤད་བྱ།། 
ནམ་མཁའི་ཁམས་ཀྱི་དབུས་སོང་ནས།། 
ཉི་མའི་དཀྱིལ་འཁོར་མཆོག་བསམས་ཏེ།། 
རྩེ་ལྔ་པ་ནི་རྣམ་པར་བསྒོམ།། 
དེ་ཡི་སྟེང་དུ་པདྨ་དགོད།། 
འདི་མདོག་ནག་ལ་འཇིགས་ཆེན་མོ།། 
ཕྱག་དྲུག་མཛེས་པའི་གཟུགས་ལྡན་མ།། 
ཕྱག་ན་རྡོ་རྗེ་རྣམ་པར་བསྒོམ།། 
ལྷག་མའི་ཕྱག་ཏུ་གཞན་དགོད་དོ།། 
ཤར་དུ་སངས་རྒྱས་མཁའ་འགྲོ་མ།། 
ཕྱག་དྲུག་གཏི་མུག་དང་མཚུངས་པ།། 
ཕྱག་ན་འཁོར་ལོ་འཇིགས་ཆེན་མོ།། 
རྣལ་འབྱོར་དཀྱིལ་འཁོར་ལ་བསྒོམ་བྱ།། 
ལྷོ་རུ་རིན་ཆེན་མཁའ་འགྲོ་མ།། 
ཕྲ་མ་དང་མཚུངས་ཕྱག་དྲུག་མ།། 
ཕྱག་ན་རིན་ཆེན་འཇིགས་ཆེན་མོ།། 
ཉི་མའི་དཀྱིལ་འཁོར་ལ་བསྒོམ་བྱ།། 
ནུབ་ཏུ་ཆོས་ཀྱི་མཁའ་འགྲོ་མ།། 
ཕྱག་དྲུག་པདྨ་འཛིན་པ་མོ།། 
བྱང་ན་ལས་ཀྱི་མཁའ་འགྲོ་མ།། 
སྙིང་པོའི་དཀྱིལ་འཁོར་རལ་གྲི་མ།། 
མེ་ལ་སོགས་པའི་མཚམས་བཞི་ལ།། 
བརྟུལ་ཞུགས་ཅན་གྱིས་ལྷ་མོ་བསྒོམ།། 
དྲི་མ་དེ་བཞིན་གར་མ་དང་།། 
གླུ་མ་སྒེག་མོ་ཁྱད་པར་ཅན།། 
དེ་ནས་སྒོ་སྐྱོང་བསྒོམ་པར་བྱ།། 
ཆོ་ག་བཞིན་དུ་ལས་རྣམས་བལྟ།། 
ཐོ་བ་དབྱུག་པ་པད་རལ་གྲི།། 
ཨོཾ་བུདྡྷ་ཌཱ་ཀི་ནཱི།
ཨོཾ་བཛྲ་ཌཱ་ཀི་ནཱི།
ཨོཾ་དྷརྨྨ་ཌཱ་ཀི་ནཱི།
ཨོྃ་རཏྣ་ཌཱ་ཀི་ནཱི།
ལཱྃ་མཱྃ་ནཱྃ་གཱྃ་མཚམས་སུའོ།། 
ཨོཾ་མུངྒ་ར་ཛཿ།
ཨོཾ་དཎྜ་ཧཱུྃ།
ཨོཾ་པདྨ་བྃ།
ཨོཾ་ཁཌྒ་ཧོཿ།
ཞེས་པ་ནི་བཅོམ་ལྡན་འདས་རྡོ་རྗེ་ཅན་གྱིས་རྡོ་རྗེ་མཁའ་འགྲོ་མའི་སྒྲུབ་ཐབས་གསུངས་པའོ།། 
རིང་པོ་ནས་ཐོས་པ་བསྒྲུབ་པའི་ཕྱིར་རྡོ་རྗེ་མཁའ་འགྲོ་མ་བསྒོམ་པར་བྱའོ།། 
དེའི་སྔགས་ཀྱི་ཚིག་རྣམས་ནི་འདི་ཡིན་ཏེ།། 
ཨོཾ་ཨཱ་ཀཱ་ཤ་ཙ་ར་བཛྲ་ཌཱ་ཀི་ནཱི་སྭཱ་ཧཱ།
དེ་ནས།
གཞན་ཡང་རྡོ་རྗེ་ས་འོག་གི།། 
སྒྲུབ་ཐབས་བདག་གིས་རབ་བཤད་བྱ།། 
ས་འོག་བུ་ག་བསྒྲུབ་བའི་ཕྱིར།། 
གནོད་མཛེས་རྡོ་རྗེ་བསྒོམ་པར་བྱ།། 
ཕྱག་དྲུག་ཁ་དོག་སྔོན་པོ་ལ།། 
ཕྱག་ན་གཏུན་ཤིང་འཛིན་པར་བྱེད།། 
སྙིང་པོའི་དཀྱིལ་འཁོར་དབུས་སུ་ནི།། 
འདི་ནི་རབ་ཏུ་སྤྱོད་པར་བྱེད།། 
ཤར་ལ་སྤྱན་མ་དགོད་བྱ་སྟེ།། 
ལྷོ་རུ་དེ་བཞིན་མཱ་མ་ཀཱི།། 
ནུབ་ཏུ་ལྷ་མོ་གོས་དཀར་མོ།། 
བྱང་དུ་སྒྲོལ་མ་དགོད་པར་བྱ།། 
མེ་ཏོག་སྤོས་དང་མར་མེ་དང་།། 
དྲི་རྣམས་མེ་སོགས་རྣམས་ལ་དགོད།། 
སྒོ་ལ་ཐོ་བ་ལ་སོགས་ཏེ།། 
སྦྲུལ་གྱི་རྒྱན་གྱིས་སྐེ་རགས་བྱས།། 
དེ་བཞིན་འཁོར་ལོ་བསྒོམ་བྱ་ཞིང་།། 
ཆོ་ག་བལྟ་བས་ལས་རྣམས་སོ།། 
རྡོ་རྗེ་ས་འོག་སྦྱོར་ལྡན་པས།། 
རྨི་ལམ་དུ་ནི་བུ་ག་ཤེས།། 
དེ་ནས་རྒྱལ་པོ་བདུན་གྱི་ནི།། 
དཀྱིལ་འཁོར་བདག་གིས་རབ་བཤད་བྱ།། 
མཁའ་སྤྱོད་རབ་ཏུ་བསྒྲུབ་བྱའི་ཕྱིར།། 
རྟ་མཆོག་རབ་ཏུ་བསྒྲུབ་པར་བྱ།། 
ཞལ་གཅིག་པ་དང་ཕྱག་གཉིས་པ།། 
སྐུ་མདོག་སྔོན་པོ་འཇིགས་པར་བྱེད།། 
ཉི་མའི་སྟེང་དུ་གནས་པ་སྟེ།། 
ཤིན་ཏུ་འཇིགས་བྱེད་རྟ་ཡི་གདོང་།། 
གཡས་ན་རལ་གྲི་ཁུ་ཚུར་ཏེ།། 
ཕྱག་དྲུག་གཡོན་ན་ཐོད་པའོ།། 
ཨོཾ་ཕུ་ཕུ་ཧཱི་ཧཱི།། 
ཤེས་རབ་ཅན་གྱིས་སྔགས་འདི་བཟླ།། 
རྟ་མཆོག་རབ་ཏུ་བསྒྲུབ་པའི་ཕྱིར།། 
ཤར་ལ་བྷི་ད་བཱི་བསྒོམ་བྱ།། 
ལྷོ་ཕྱོགས་སུ་ནི་མྱུར་འགྲོ་མ།། 
ནུབ་ཏུ་བདུན་པའི་རྒྱལ་མོ་སྟེ།། 
རྟ་མཆོག་མ་ནི་བྱང་དུ་དགོད།། 
བདག་པོའི་ཞལ་དང་ཕྱག་བཞིན་དུ།། 
ཐམས་ཅད་དེ་བཞིན་མཚུངས་པར་བསྒོམ།། 
སྔགས་འདིས་ཐམས་ཅད་མཚུངས་པ་དང་།། 
སྤྲོ་བ་རུ་ནི་རབ་ཏུ་གྲགས།། 
གླིང་བུ་པི་ཝང་རྔ་ཟླུམ་དང་།། 
རྔ་བྲན་རྣམས་ཀྱང་ཟུར་ལ་དགོད།། 
བ་ལང་སྣ་དང་གླང་ཆེན་སྣ།། 
དེ་བཞིན་བཞིན་བཟང་བཞིན་ངན་མ།། 
གཏུན་ཤིང་དང་ནི་སྟ་རེ་དང་།། 
ལྕགས་ཀྱུ་དང་ནི་ཞགས་པའོ།། 
གར་ལ་སོགས་པའི་རྣལ་འབྱོར་གྱིས།། 
སྒོ་བཞི་ལ་ནི་རྟག་ཏུ་བསྒོམ།། 
ནས་ལྗང་སྙེ་མ་དང་བཅས་བསམ།། 
རང་གི་རྟགས་རྣམས་དེ་བཞིན་གཡས།། 
ཇི་ལྟར་རྟ་མཆོག་གི་ནི་སྔགས།། 
རྡོ་རྗེ་ས་འོག་གི་ཡང་ངོ།། 
རྟ་མཆོག་བསྒོམ་པའི་སྦྱོར་བ་ལས།། 
ཁམས་གསུམ་མཁའ་ལ་རྒྱུ་བར་བྱེད།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་དངོས་གྲུབ་ངེས་པའི་རིམ་པར་ཕྱེ་བ་སྟེ་བཅུ་དྲུག་པའོ།།།། 
དེ་ལ་འདིར་ཐིག་གདབ་པའི་དམ་ཚིག་མཆོག་ནི།
ཨ་ཀཱ་རོ་མུ་ཁཾ་སརྦ་དྷརྨཱ་ཎཱ་མཱ་དྱ་ནུཏྦ་ནྣ་ཏྭཱཏ།
དཔལ་ལྡན་གཤིན་རྗེ་མཐར་བྱེད་གཟུགས།། 
སློབ་མ་རྣམ་པར་སྣང་མཛད་བྱ།། 
ཡེ་ཤེས་ཐིག་མཆོག་རྩེ་དག་གཟུང་།། 
མཉམ་གཞག་ནས་ནི་ལེགས་པར་གདབ།། 
དེ་ལ་འདི་ནི་དཀྱིལ་འཁོར་ཆེན་པོར་རབ་ཏུ་འཇུག་པའི་དམ་ཚིག་གོ།། 
ཨོཾ་ཨཱཿ་ཧཱུྃ།
དཀྱིལ་འཁོར་ཉིས་འགྱུར་རིང་བ་ལ།། 
སྒོ་ཡི་ཉི་ཤུ་ཆ་ཡིས་སྦོམ།། 
བ་ཡི་རྣམ་ལྔས་ལེགས་པར་བྱུག།
སྐུད་པ་གཉིས་སུ་མེད་པར་བརྟག།
དེ་ལ་འདི་ནི་རྡོ་རྗེ་ཆེན་པོར་རབ་ཏུ་འཇུག་པའི་དམ་ཚིག་སྟེ།
ཀྱེ་མ་སངས་རྒྱས་སློབ་དཔོན་ཆེ།། 
ཀྱེ་མ་ཆོས་དང་ཚོགས་ཀྱི་གཙོ།། 
དམ་ཚིག་དེ་ཉིད་བདག་ལ་སྩོལ།། 
བྱང་ཆུབ་སེམས་ཀྱང་བདག་ལ་བྱིན།། 
དེ་ལ་འདི་ནི་ས་ཆེན་པོ་ཡོངས་སུ་གཟུང་བའི་དམ་ཚིག་གོ།། 
རྡོ་རྗེ་ས་ཡི་ལྷ་མོ་སྤྱན་དྲངས་ལ།། 
སྐྱོབ་པ་སངས་རྒྱས་ཐམས་ཅད་ཀྱི།། 
སྤྱོད་པའི་ཚུལ་དང་ཁྱད་པར་དང་།། 
ས་དང་ཕ་རོལ་ཕྱིན་པ་ལ།། 
ལྷ་མོ་ཁྱོད་ནི་དཔང་དུ་གྱུར།། 
སྒོ་ནི་དཀྱིལ་འཁོར་བརྒྱད་ཆ་རུ།། 
བདག་ཉིད་ཆེན་པོས་ཤེས་བྱ་སྟེ།། 
ཁམས་ཆེན་པོ་ནི་མ་གཏོགས་པའི།། 
ཚད་ལྡན་ཤིན་ཏུ་མཛེས་པའོ།། 
སྒོ་དང་སྒོ་ཁྱུད་དེས་ཤེས་བྱ།། 
དེ་ཡི་ཕྱེད་ཀྱིས་སྣམ་བུ་སྟེ།། 
གླུ་མ་རྔ་མ་གར་མ་སོགས།། 
རྡོ་རྗེའི་ལྷ་མོ་ཡང་དག་ལྡན།། 
དེ་ཡི་ཕྱེད་ཀྱིས་རྡུལ་ཚོན་ས།། 
སྒོ་ཡི་ཕྱེད་ཀྱིས་འགྲམ་དང་ལོགས།། 
འདིར་ཡང་དྲ་བ་དྲ་ཕྱེད་དང་།། 
ཉི་མ་ཟླ་བ་མེ་ཏོག་ཕྲེང་།། 
ལྷ་ཡི་སྣམ་བུ་དང་པོའི་ཚད།། 
དེ་བཞིན་ཕྱི་ཡི་དཀྱིལ་འཁོར་རོ།། 
དེ་ལ་སྙིང་པོ་ཆེན་པོ་འདི།། 
བདག་གིས་འཁོར་ལོ་ནམ་མཁར་དགོད།། 
རང་གི་ཕྱག་རྒྱའང་དེ་རུ་བརྟེན།། 
དམ་ཚིག་ཡེ་ཤེས་གཞུག་བྱས་ནས།། 
དཀྱིལ་འཁོར་རབ་ཏུ་བསྒྲུབ་པར་བྱ།། 
ཤར་དུ་དཀར་པོ་ཆེན་པོ་སྟེ།། 
ལྷོ་རུ་སེར་པོ་དང་ལྡན་པ།། 
དམར་པོ་ནུབ་ཀྱི་ཆ་ལ་སྟེ།། 
བྱང་དུ་མ་ར་ཀ་ཏ་ལྡན།
ཨིནྡྲ་ནཱི་ལའི་འོད་མཚུངས་པ།། 
དབུས་ཀྱི་ས་གཞིར་ཡང་དག་བྲི།། 
ལས་ཀྱི་ཆོ་ག་མཐོང་བ་ཡིས།། 
དེ་ཡི་ཕྱག་རྒྱ་དགོད་པར་བྱ།། 
དབུས་སུ་རྡོ་རྗེ་ཡང་དག་བྲི།། 
ཤར་ལ་འཁོར་ལོ་ལེགས་པར་བྲི།། 
དེ་ལྟ་བུ་ལ་སོགས་པར་བལྟ།། 
ཕྱག་རྒྱ་རྟག་ཏུ་ནམ་མཁའ་མཚུངས།། 
དེ་ལ་བླུགས་གཟར་དགང་གཟར་ཚད།། 
འདི་ཡི་ཚད་ཀྱིས་ཡུ་བ་བྱ།། 
ཁྲུ་གང་ཚད་དང་ལྡན་པ་ལ།། 
དེ་ཡི་རྩེ་མོར་དཀྱིལ་འཁོར་བྱ།། 
སོར་མོ་བཞི་ཡི་ཚད་ལྡན་ལ།། 
གཏིང་དུ་སོར་གཉིས་ཟབ་པ་ལ།། 
དེ་ལ་སོར་ཕྱེད་བཅུད་ཁུང་དུ།། 
བླུགས་གཟར་པད་མའི་རྣམ་པ་བཞིན།། 
མཐེ་བོའི་ལྟོ་གང་ཚད་ལ་ནི།། 
གཏིང་དུ་སོར་མོའི་ཚད་ལྡན་ནོ།། 
རྒྱུད་འདི་ལ་ནི་རབ་ཏུ་བསྔགས།། 
དཀྱིལ་འཁོར་དུ་ནི་མ་ཞུགས་ཤིང་།། 
མཚམས་མེད་ལྔ་ནི་བྱས་པ་དང་།། 
གང་གིས་སྲོག་ཆགས་གསོད་པ་དང་།། 
ཉ་དང་ཤ་སོགས་ཟ་བ་དང་།། 
ཆང་དང་འདོད་མ་ལ་ཆགས་དང་།། 
ཆད་ལྟའི་བརྟུལ་ཞུགས་འཛིན་པ་དང་།། 
མངོན་པར་དབང་ནི་མ་བསྐུར་དང་།། 
བྱ་བ་མ་ཡིན་བྱེད་སྤྲོ་དང་།། 
གྲོང་ཁྱེར་དབྱེན་བྱེད་བས་ཀྱང་ནི།། 
དམར་པོའི་གསུང་ནི་ཇི་ལྟར་བར།། 
གཤིན་རྗེ་གཤེད་རྒྱུད་མཆོག་ལ་གཞོལ།། 
འགྲུབ་འགྱུར་འདི་ལ་ཐེ་ཚོམ་མེད།། 
དེ་ནས་བྱམས་པ་ལ་སོགས་པའི་རྡོ་རྗེའི་བྱང་ཆུབ་སེམས་དཔའ་ཀུན་གྱིས་རྡོ་རྗེ་ཆེན་པོའི་སྔོན་མེད་པའི་གསུང་ཐོས་པས་ཅང་མི་སྨྲ་བར་གྱུར་ཏོ།། 
དེ་ལ་འདི་ནི་རྡོ་རྗེ་དབབ་པའི་དམ་ཚིག་སྟེ།། 
དེ་ཡང་འབྱུང་བའི་ས་བོན་ཆེ།། 
འཁོར་ལོ་བཞི་པོ་རབ་བསྒྲུབ་བྱ།། 
གནས་བཞིར་རབ་ཏུ་སྦྱོང་བ་ཡིས།། 
ནམ་མཁའ་ཡང་ནི་གཡོ་བར་བྱེད།། 
རྐང་ཡ་དག་གི་འོག་ཏུ་ཡྃ།། 
ལྟེ་བར་རྃ་སྟེ་སྙིང་གར་ལྃ།། 
མགོ་བོ་ལ་ནི་བྃ་ཡིག་གོ།། 
གཞུ་ཡི་རྣམ་པ་ནག་པོ་ཆེ།། 
གཏུམ་པོའི་རླུང་ནི་འཇིགས་བྱེད་པ།། 
སྲེག་བྱེད་ཟུར་གསུམ་མེ་བཞིན་འབར།། 
ཉི་མ་དམར་པོའི་འོད་དང་མཚུངས།། 
རྡོ་རྗེའི་ས་གཞིའི་རིམ་པ་ནི།། 
སེར་པོ་ཆེན་པོ་གྲུ་བཞི་པ།། 
རི་རབ་རི་ཡིས་མནན་པ་ཡི།། 
ནོར་འཛིན་དེ་ནི་བསྒོམ་པར་བྱ།། 
དཀར་པོ་ཟླུམ་པོ་བུམ་པ་བཞིན།། 
སྤྲིན་བཞིན་དུ་ནི་ཆར་པ་འཛིན།། 
སྟོང་གིས་རབ་ཏུ་གང་བ་ཡི།། 
གངས་ཀྱི་རི་བོ་ལྟ་བུར་བསིལ།། 
གནས་བཞི་རབ་ཏུ་སྦྱོར་བ་ཡིས།། 
སློབ་མ་རྡོ་རྗེ་ཅན་ལ་བསྒོམ།། 
རྡོ་རྗེ་སྣང་བ་མཐའ་ཡས་སྦྱོར།། 
མྱུར་བ་ཉིད་དུ་འབེབས་པར་བྱེད།། 
དེ་ལ་འདི་ནི་དྲི་བའི་དམ་ཚིག་གོ།། 
རྡོ་རྗེ་ཆོས་ནི་མགོན་ཆེན་པོ།། 
སྣང་བ་མཐའ་ཡས་བདེ་བ་ཆེ།། 
གསུངས་ཤིག་འདོད་ཆགས་ཆོས་ཆེན་པོ།། 
དགེ་དང་མི་དགེ་ལེགས་པར་འདྲི།། 
ཁྲུ་གང་ནས་ནི་བཟུང་ནས་ནི།། 
ཇི་སྲིད་ཁྲུ་ནི་སྟོང་གི་བར།། 
སློབ་མ་ཆེན་པོ་འཕར་བར་འགྱུར།། 
འདི་ནི་དབབ་པའི་དམ་ཚིག་གོ།། 
རི་མོ་བྲི་བའི་མཚན་ཉིད་རྣམས།། 
བདག་གིས་ཡང་དག་བཤད་པར་བྱ།། 
ས་ནི་སྣུམ་པ་བླངས་བྱས་ལ།། 
བརྟུལ་ཞུགས་ཅན་གྱིས་མནན་པར་བྱ།། 
སྲན་གྲེ་དེ་བཞིན་འོ་མ་ཤ།། 
བུ་རམ་བསེ་ཡབ་ལ་སོགས་པ།། 
ཏིལ་དང་ནིམ་པའི་ལོ་མ་དང་།། 
དེ་བཞིན་ནཱ་ཊཱིའི་ས་བོན་ནོ།། 
དང་པོ་དཀར་པོ་བྲི་བར་བྱ།། 
དེ་ལ་ཁ་དོག་གཞན་གྱིས་བྲི།། 
ཐོད་ལོ་ཀོར་དང་བཙག་དག་ལ།། 
ཆུ་ཡིས་སྦྱར་བས་རྒྱ་སྐྱེགས་བཞིན།། 
ཡུང་བ་དང་ནི་རམས་དག་ལས།། 
དེ་བཞིན་ཁ་དོག་ལྗང་གུར་འགྱུར།། 
སྔོན་པོ་རྟག་ཏུ་རམས་ཀྱིས་སོ།། 
དེ་བཞིན་མེ་དྲག་ནག་པོ་སྟེ།། 
སྐྱ་བོ་དེ་བཞིན་བ་བླ་ཡིས།། 
དེ་བཞིན་དམར་པོ་མཚལ་གྱིས་སོ།། 
ཀ་པེད་ཁུ་བ་དེ་ལ་སྦྱིན།། 
ཆུང་དུས་མ་ཡིན་ལྷག་དེ་བཞིན།། 
ལྷག་པས་ནག་པོ་དམན་པ་ཡིས།། 
སྐྱ་བོ་རུ་ནི་འགྲོ་བར་བྱེད།། 
ཁྲོ་དང་ཞི་བ་རྣམ་གཉིས་ཀྱི།། 
གཟུགས་ཀྱི་མཚན་ཉིད་བཤད་པར་བྱ།། 
ཞི་བ་སྒེག་པོར་གསུངས་པ་སྟེ།། 
ཁྲོ་བོ་སྦོམ་ལ་ཐུང་བར་ཐོས།། 
སོར་མོ་བཞི་ཡི་ཚད་ཀྱིས་ནི།། 
དཔྲལ་བ་དེ་བཞིན་ཁ་ལའོ།། 
མགྲིན་པ་དེ་བཞིན་འགྲམ་པ་དང་།། 
གསང་གནས་ལ་ནི་སོར་བཞིའི་ཚད།། 
སོར་མོ་ཉི་ཤུ་བཞི་ཡིས་ལག།
སོར་མོ་ཉི་ཤུ་བར་ལྷུའོ།། 
ལག་པ་རྐང་པ་དེ་བཞིན་གདོང་།། 
མིག་ལ་མཐེ་བོའི་ཚད་ཡིན་ཏེ།། 
རྣ་བ་ལ་ནི་སོར་གཉིས་གསུངས།། 
སྒོ་ངའི་སྦུབས་ལ་དེ་བཞིན་བཞི།། 
མཆུ་གཉིས་དག་ལ་སོར་གཉིས་སོ།། 
ལྟེ་བའི་ཟབས་སུ་སོར་མོ་སྟེ།། 
མགྲིན་པ་མ་གཏོགས་ལུས་ལ་ནི།། 
གདོང་གི་སུམ་འགྱུར་དག་ཏུ་འདོད།། 
རལ་པ་རྣམས་ནི་གདོང་གི་ཚད།། 
རིན་ཆེན་དབུ་རྒྱན་སོར་མོ་དྲུག།
དེ་ནས་འཕགས་མ་སོར་མོ་ཡི།། 
སྒྲུབ་ཐབས་བདག་གིས་རབ་བཤད་བྱ།། 
གང་གིས་བསྒོམ་པ་ཙམ་གྱིས་ནི།། 
ཆུ་ཡི་སྟེང་དུ་འཆགས་པར་བྱེད།། 
སེར་མོ་ཞལ་གསུམ་ཕྱག་དྲུག་པ།། 
ཕུ་ཡིག་ས་བོན་ལས་བྱུང་བ།། 
ཕྱག་ན་སྦྲུལ་དང་གཟུགས་ཆེན་མོ།། 
རྨ་བྱ་ལ་ནི་ཞོན་པར་དགྱེས།། 
ཤར་ལ་རྨ་བྱ་མ་དགོད་དོ།། 
ལྷོ་རུ་དེ་བཞིན་ཁྲོ་གཉེར་ཅན།། 
ནུབ་ཏུ་རི་ཁྲོད་ལོ་མ་ཅན།། 
བྱང་དུ་རྡོ་རྗེ་ལྕགས་སྒྲོག་མ།། 
རྨ་བྱའི་སྒྲོ་དང་སྤྱི་བླུགས་དང་།། 
ཡལ་ག་དེ་བཞིན་ལྕགས་སྒྲོག་སྟེ།། 
དེ་རྣམས་རྣམ་པར་བསྒོམ་པར་བྱ།། 
སེར་པོ་དམར་པོ་ལྗང་གུ་དང་།། 
ཁ་དོག་སྔོན་པོའི་དབྱེ་བ་ཉིད།། 
ཤེས་རབ་ཅན་གྱིས་དེ་བཞིན་བསྒོམ།། 
དེ་བཞིན་དུ་ནི་སྔགས་འདི་བཟླས།། 
ཨོཾ་ཕུ་ཛཿ་ར།
ཐོ་བ་ལ་སོགས་སྒོ་ལ་དགོད།། 
མེ་ཏོག་ལ་སོགས་མཚམས་སུའོ།། 
ཨཱརྱ་ཛཾ་གུ་ལིའི་སྦྱོར་ལྡན་པས།། 
ཆུ་ཡི་སྟེང་དུ་རྟག་ཏུ་འགྲོ།། 
དེ་ནས་ཀུ་རུ་ཀུལླེ་ཡི།། 
སྒྲུབ་ཐབས་བདག་གིས་རབ་བཤད་བྱ།། 
གང་གིས་བསྒོམས་པ་ཙམ་གྱིས་ནི།། 
ཀླུ་ཡི་བུ་མོ་འགུག་པར་བྱེད།། 
ཁ་དོག་དམར་པོ་ཞལ་བཞི་པ།། 
ཕྱག་བརྒྱད་དང་ནི་ཡང་དག་ལྡན།། 
ཧྲཱིཿ་ཡིག་ས་བོན་ལས་བྱུང་བ།། 
ཀླུ་རྣམས་འགུགས་པར་བྱེད་པའོ།། 
མཐའ་ཡས་ལ་སོགས་ཀླུ་རིགས་བརྒྱད།། 
ཕྱག་བརྒྱད་དུ་ནི་དགོད་པར་བྱ།། 
སྦྲུལ་གྱི་རྒྱན་གྱིས་སྐུ་ལ་བརྒྱན།། 
བརྟུལ་ཞུགས་ཅན་གྱིས་མཛེས་མ་བསྒོམ།། 
སྔགས་ནི་ཀུ་རུ་ཀུལླེ་ཧྲཱིཿ་ཕུཿ་སྭཱ་ཧཱ།། 
དེ་ནས་རྒྱས་མིན་མདོར་བསྡུས་པས།། 
གསང་བ་བ་ནི་བཤད་པར་བྱ།། 
གང་གིས་ཤེས་པ་ཙམ་གྱིས་ནི།། 
ལྷ་ཡི་བུ་མོ་འགུགས་པར་བྱེད།། 
ཞལ་གཅིག་མ་དང་ཕྱག་གཉིས་མ།། 
ཕྱག་ན་མདའ་དང་གཞུ་བསྣམས་པ།། 
ལུས་ནི་སེར་པོ་ཆེན་པོ་ཡི།། 
ལུས་མེད་རྣམ་པར་བསྒོམ་པར་བྱ།། 
ཤར་དུ་དགའ་མ་བསྒོམ་པར་བྱ།། 
མྱོས་བྱེད་མཛེས་མ་ལྷོ་རུ་བསྒོམ།། 
ནུབ་ཏུ་འདོད་པའི་ལྷ་མོ་སྟེ།། 
བྱང་དུ་མྱོས་པར་སྤྲོ་མའོ།། 
འདོད་པའི་ལྷ་མོ་ཐམས་ཅད་ཀྱི།། 
ལག་ན་མདའ་དང་གཞུ་བསྒོམ་མོ།། 
སེར་དང་དམར་དང་དེ་བཞིན་ལྗང་།། 
དཀར་དམར་ཉིད་རྣམས་བསྒོམ་པར་བྱ།། 
མཚམས་སུ་རྟག་ཏུ་རྒོད་མ་དང་།། 
མ་འགགས་མ་དང་དབང་བྱེད་མ།། 
ཆུ་སྲིན་རྒྱལ་མཚན་ཞེས་པ་རྣམས།། 
སྒོ་ཡི་ཆ་ལ་རབ་ཏུ་བཤད།། 
འདོད་འགྱིང་དང་ནི་སྙེམས་ཅན་དང་།། 
དྲན་པ་དེ་བཞིན་མཚམས་ཀྱི་བདག།
ལྷ་རྣམས་དེ་དག་ཐམས་ཅད་ཀྱི།། 
སྤྱི་བོར་གཤིན་རྗེ་གཤེད་པོ་བསྒོམ།། 
བུད་མེད་རྣམས་ཀྱིས་ནམ་མཁའི་གདོང་།། 
མཐའ་ལ་རྡོ་རྗེ་ལུས་མེད་སྒོམ།། 
ཤཱིཏ་ཡིག་སྔགས་ལས་ཡང་དག་བྱུང་།། 
ཀུན་ཏུ་རྣམ་པར་འཕྲོ་བ་སྟེ།། 
བསླུས་ཤིང་གཡེང་བ་བསྒོམ་པར་བྱ།། 
མྱོས་པས་བདེ་བ་འདོད་ཡིད་ཀྱིས།། 
གོས་ནི་དམར་པོས་ཡོངས་དཀྲིས་ཏེ།། 
རྐང་པ་དག་གི་དྲུང་དུ་ལྷུང་།། 
དེ་ལ་སྔགས་ནི་ཤིན་ཏུ་བཟླ།། 
ཨོཾ་ཡིག་དབྱངས་ཀྱི་དབྱེ་བ་དང་།། 
སྭཱ་ཧཱའི་ཡི་གེ་མཐའ་མར་སྦྱིན།། 
ཤཱི་ཏ་ཡི་གེའི་སྔགས་རྣམས་བརྗོད།། 
ཆེ་གེ་མོ་ནི་བདག་དབང་གིས།། 
དམར་པོའི་གསུང་ནི་ཇི་བཞིན་དུ།། 
ཐམས་ཅད་དུ་ནི་བསྒོམས་བྱས་ན།། 
རྣལ་འབྱོར་པ་ཡི་འདོད་པ་འཐོབ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ལུས་མེད་པ་ལ་སོགས་པའི་རིམ་པར་ཕྱེ་བ་སྟེ་བཅུ་བདུན་པའོ།།།། 
དེ་ནས་ཧེ་རུ་ཀ་ཆེན་གྱི།། 
སྒྲུབ་ཐབས་བདག་གིས་རབ་བཤད་བྱ།། 
རྣལ་འབྱོར་འཁོར་བས་བཅིངས་པ་ལས།། 
གང་ཞིག་ཤེས་པས་མྱུར་གྲོལ་བ།། 
ཞལ་གཅིག་པ་ལ་ཕྱག་གཉིས་ཏེ།། 
སྐུ་མདོག་སྔོན་པོ་གཏུམ་པོ་ཆེ།། 
ཕྱག་ན་རྡོ་རྗེ་བསྒོམ་པར་བྱ།། 
གཞན་ལ་ཐོད་པ་དགོད་པར་བྱ།། 
སྤྱན་གསུམ་སྐྲ་ནི་གྱེན་དུ་བརྫེས།། 
ཕྱག་རྒྱ་ལྔ་ཡིས་རྣམ་པར་བརྒྱན།། 
ཁ་ཊྭཱྃ་ག་ནི་གཡོན་གྱི་ཆར།། 
རྐང་གདུབ་ཆེན་པོས་རྣམ་པར་བརྒྱན།། 
ཧཱུྃ་ཡིག་ས་བོན་ལས་བྱུང་བ།། 
ཡི་དགས་སྟེང་བཞུགས་རྟག་ཏུ་འཛུམ།། 
སངས་རྒྱས་ལྔ་ནི་རབ་སྦྱོར་བས།། 
ཐོད་པ་ལྔ་ཡིས་དབུ་ལ་བརྒྱན།། 
མི་བསྐྱོད་པ་ཡི་ཅོད་པན་བསམ།། 
ཧེ་རུ་ཀར་གྲགས་རྣམ་པར་བསྒོམ།། 
ཤར་དུ་ཆོས་ཀྱི་འཁོར་ལོ་བྲི།། 
སངས་རྒྱས་བྱང་ཆུབ་ལྷོ་རུའོ།། 
འདོད་ལྔའི་ཁྲོ་ཤིང་ནུབ་ཏུ་སྟེ།། 
བྱང་དུ་ཧེ་རུ་ཀ་དང་མཚུངས།། 
སྣ་ཚོགས་གཟུགས་ཅན་སྒེག་པ་ལ།། 
རྒྱན་རྣམས་ཀུན་གྱིས་རྣམ་པར་བརྒྱན།། 
གཟུགས་མཛེས་ཡི་དགས་སྟེང་དུ་སྟེ།། 
གཏི་མུག་ཐམས་ཅད་ཉེར་འཇོམས་མ།། 
ཆོས་ཀྱི་འཁོར་ལོ་དེ་བཞིན་གཞན།། 
ཡིད་བཞིན་ནོར་དང་དཔག་བསམ་ཤིང་།། 
བུམ་པ་བཟང་པོ་དེ་བསྒོམ་བྱ།། 
ལྷ་མོ་རྣམས་ནི་ཕྱག་གཡས་ན།། 
རྡོ་རྗེ་ཡང་ནི་བསྒོམ་པར་བྱ།། 
དཀྱིལ་འཁོར་དཀྱིལ་འཁོར་ཐམས་ཅད་ལ།། 
ཐོད་པའི་སྣོད་ནི་གཡོན་དུའོ།། 
སྤྱན་དང་མཱ་མ་ཀཱི་སྒྲོལ་མ།། 
གོས་དཀར་ཤིན་ཏུ་ཡིད་འོང་རྣམས།། 
མེ་ལ་སོགས་པའི་མཚམས་བཞི་ལ།། 
ཕྱི་ཡི་འཁོར་ལོར་གཤིན་རྗེ་གཤེད།། 
ཤེས་རབ་མཐར་བྱེད་རྟ་མགྲིན་དང་།། 
བདུད་རྩི་འཁྱིལ་བཅས་བསྒོམ་པར་བྱ།། 
འཁོར་ལོ་ཡི་ནི་སྒོ་སྲུངས་ཏེ།། 
ལས་རྣམས་ཆོ་ག་མཐོང་བ་ཡིས།། 
རྣམ་པ་ལྔ་ནི་བསྒོམས་བྱས་ནས།། 
སངས་རྒྱས་བྱང་ཆུབ་རྣམ་པར་བསྒོམ།། 
འཁོར་ལོ་བསྒོམ་བྱ་རྣལ་འབྱོར་བས།། 
གླུ་བཞི་རབ་ཏུ་སྦྱོར་བ་ཡིས།། 
འཁོར་ལོ་ཅན་ནི་བསྐུལ་བར་བྱ།། 
ཙརྩི་ཀཱ་སོགས་སྙན་པའི་གླུ།། 
དྲུག་འགྱུར་ལ་སོགས་གླུ་རྣམས་ཀྱིས།། 
བརྩེ་བས་ཁྲོ་བའི་རྗེ་བཙུན་བཞེངས།། 
ས་གསུམ་པོ་ཡི་གཏི་མུག་སོལ།། 
བསམ་དུ་མེད་པའི་རྗེ་བཙུན་བཞེངས།། 
བདུད་བཞི་རྣམས་ལས་རྒྱལ་བར་མཛད།། 
འཇིག་རྟེན་མགོན་པོས་སྟོད་པར་བཞུགས།། 
འཇིག་རྟེན་བསོད་ནམས་རྗེ་བཙུན་བཞེངས།། 
བྱང་ཆུབ་དངོས་ལ་འཇིག་རྟེན་མགོན།། 
ཁྱོད་ནི་སྟོང་ཉིད་སེམས་པར་མཛད།། 
ཇི་ལྟར་སྐར་མ་འཕྲོ་བ་ལྟར།། 
བྱང་ཆུབ་སེམས་ནི་དེ་ལ་ཞུགས།། 
བརྩེ་བས་ཆགས་པའི་སེམས་ཞུ་སྟེ།། 
རྡོ་རྗེ་འཛིན་པ་རང་ཉིད་དོ།། 
དང་པོར་རྣལ་འབྱོར་བསྒོམ་པར་བྱ།། 
རྗེས་སུ་རྣལ་འབྱོར་གཉིས་པའོ།། 
ཤིན་ཏུ་རྣལ་འབྱོར་གསུམ་པའོ།། 
རྣལ་འབྱོར་ཆེན་པོ་བཞི་པའོ།། 
རྡོ་རྗེ་སེམས་དཔའ་རྫོགས་པ་ལ།། 
རྣལ་འབྱོར་ཞེས་ནི་མངོན་པར་བརྗོད།། 
ལྷ་ཡི་སྐུ་ནི་རྫོགས་པ་ལ།། 
རྗེས་སུ་རྣལ་འབྱོར་ཞེས་གྲགས་སོ།། 
འཁོར་ལོ་ཐམས་ཅད་རྫོགས་པ་ལ།། 
ཤིན་ཏུ་རྣལ་འབྱོར་ཡིན་པར་འདོད།། 
ལྷ་ཡི་མིག་སོགས་བྱིན་བརླབ་དང་།། 
སྐུ་དང་གསུང་དང་ཐུགས་རྣམས་དང་།། 
ཡེ་ཤེས་འཁོར་ལོ་རབ་གཞུག་དང་།། 
དེ་བཞིན་བདུད་རྩི་མྱང་བ་དང་།། 
མཆོད་དང་བསྟོད་པ་ཆེན་པོ་ནི།། 
རྣལ་འབྱོར་ཆེན་པོ་ཞེས་འདོད་དོ།། 
སློབ་དཔོན་ལ་ནི་བརྙས་མི་བྱ།། 
བདེ་གཤེགས་བཀའ་ལས་མི་འདའ་སྟེ།། 
དེ་བཞིན་སྤུན་ལ་ཁྲོ་བ་དང་།། 
ཉེས་པ་བསྒྲག་པར་མི་བྱའོ།། 
སེམས་ཅན་ཀུན་ལ་བྱམས་པའི་སེམས།། 
ནམ་ཡང་གཏང་བར་མི་བྱའོ།། 
བྱང་ཆུབ་སེམས་ཀྱང་གཏང་མི་བྱ།། 
བདག་གཞན་ཆོས་ལ་སུན་མི་དབྱུང་།། 
ཡོངས་སུ་མ་སྨིན་སེམས་ཅན་ལ།། 
གསང་བ་བསྒྲག་པར་མི་བྱའོ།། 
བདག་གི་ཕུང་པོ་སྨད་མི་བྱ།། 
བཅོམ་ལྡན་ཆོས་ནི་སུན་མི་དབྱུང་།། 
གདུག་པའི་བྱམས་པ་རྟག་ཏུ་སྤང་།། 
ཆོས་ལ་ཚད་གཞལ་མི་བྱའོ།། 
སེམས་ཅན་དད་པ་ཅན་མི་བསླུ།། 
རྟག་ཏུ་དམ་ཚིག་བསྟེན་པར་བྱ།། 
བུད་མེད་ཤེས་རབ་རང་བཞིན་ལ།། 
སྨོད་པའི་ཉེས་པ་དེ་བཞིན་ནོ།། 
རྣལ་འབྱོར་སློང་མོས་རྒྱུ་མི་བྱ།། 
རྣལ་འབྱོར་སྤང་བར་མི་བྱ་སྟེ།། 
རྟག་པར་ཀུན་དུ་གསང་སྔགས་བཟླ།། 
རྟག་ཏུ་དམ་ཚིག་ལ་སོགས་བསྟེན།། 
གལ་ཏེ་བག་མེད་གྱུར་པ་ཡིས།། 
བླ་མའི་དམ་ཚིག་ལས་ཉམས་ན།། 
དེས་ནི་དཀྱིལ་འཁོར་ཟླུམ་པོ་བྲི།། 
བདེ་གཤེགས་རྣམས་ལ་ཉེས་པ་བཤགས།། 
དད་པས་བླ་མའི་དམ་ཚིག་བསྲུང་།། 
སྙིང་རྗེ་ཅན་གྱིས་མི་རྟོག་པར།། 
ཉེས་པ་མ་ལུས་སྤང་སེམས་ཀྱིས།། 
བསམ་གཏན་ལ་གཞོལ་བཟླས་མཆོག་གཞོལ།། 
བརྟན་ཞིང་དུལ་ལ་བརྩེ་བའི་སེམས།། 
དད་དང་ལྷག་པའི་བསམ་པ་དང་།། 
མཆོག་ཏུ་བཟོད་པ་འཛིན་པ་ཡི།། 
སྐྱེས་བུ་རྟག་ཏུ་བླ་མར་བྱ།། 
སློབ་མ་བླ་མ་ལ་གུས་དང་།། 
གཤིན་རྗེ་གཤེད་ལ་རབ་གུས་པ།། 
བརྟུལ་ཞུགས་ཅན་གྱིས་ཡོངས་སྨིན་བྱ།། 
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདེ་བ་ཆེན་པོ་མཆོག་ཏུ་དགའ་བའི་ངོ་བོ་ཉིད་རྡོ་རྗེ་སེམས་དཔའི་གསུང་ཉེ་བར་ཐོས་ནས་ཅང་མི་སྨྲ་བར་གྱུར་ཏོ།། 
འདི་ལྟ་བུའི་ཆེད་དུ་བརྗོད་དོ།། 
འཁྲུལ་འཁོར་མཐར་ཐུག་གཤིན་རྗེ་གཤེད།། 
བརྟུལ་ཞུགས་མཐར་ཐུག་ཐོད་པ་ཆེ།། 
རྒྱུད་ཀྱི་མཐར་ཐུག་འདུས་པ་སྟེ།། 
མ་བྱུང་འབྱུང་བར་མི་འགྱུར་རོ།། 
ཨེ་མ་ཞི་བ་ཆེན་པོའི་ཆོས།། 
ཨེ་མ་ཁྲོ་བོ་འཇིགས་མཛད་པ།། 
ཨེ་མ་མྱ་ངན་འདས་པའི་མཆོག།
ཨེ་མ་འཁོར་བ་ཞི་བ་ཉིད།། 
ཨེ་མ་འདི་ནི་རབ་ཏུ་མཚར།། 
ཉེས་པ་གང་དེ་ཡོན་ཏན་འགྱུར།། 
བྱང་ཆུབ་མེད་ཅིང་མངོན་རྟོགས་མེད།། 
དངོས་པོ་མེད་ཅིང་སྒོམ་པའང་མེད།། 
ཁམས་ཀྱང་མེད་ཅིང་རྣམ་ཤེས་མེད།། 
ནམ་མཁའི་དཀྱིལ་དང་མཚུངས་པ་ཉིད།། 
ནམ་མཁའ་བཞིན་དུ་བདག་མེད་པ།། 
ཆོསའདི་བདེ་བ་ཆེན་པོའོ།། 
ས་ཡང་མེད་ཅིང་ཆུ་ཡང་མེད།། 
མེ་མེད་རླུང་མེད་ནམ་མཁའ་མེད།། 
རྡོ་རྗེ་སེམས་དཔའ་རབ་སྦྱོར་བས།། 
བསྐྱེད་པ་འདི་ནི་རབ་ཏུ་གནས།། 
དངོས་པོ་ཐམས་ཅད་དངོས་མེད་བཤད།། 
དེས་ན་རང་བཞིན་མེད་ཅེས་བསྒྲགས།། 
རྣལ་འབྱོར་སྦྱོར་བ་དང་ལྡན་པས།། 
ཆད་པ་མ་ཡིན་རྟག་པ་མིན།། 
ཡན་ལག་མེད་ཅིང་ཁ་དོག་མེད།། 
དངོས་པོ་ཐམས་ཅད་བདེན་པར་མེད།། 
ཐོག་མ་བར་དང་མཐའ་མ་སྤངས།། 
མཆོག་ཏུ་དགའ་བའི་མཚན་ཉིད་དོ།། 
དེ་ནས་ཙརྩི་ཀཱ་ལ་སོགས་པས་ཆེད་དུ་བརྗོད་པ་འདི་བརྗོད་དོ།། 
བསོད་ནམས་སྡིག་པ་དག་དང་མ་འབྲེལ་བས།། 
མཆོག་ཏུ་དགའ་བ་དྲི་མེད་རྣམ་དག་པ།། 
དེ་བཞིན་ཉིད་ཀྱི་གཏེར་ཆེན་གཅིག་པུ་ནི།། 
ཀུན་ནས་སྙིང་རྗེའི་སེམས་ཀྱིས་རབ་ཏུ་གནས།། 
མཆོག་ཏུ་དགའ་བ་འདི་ཡི་ངོ་བོ་ནི།། 
ཆོས་རྣམས་ངོ་བོ་བདེ་བ་ཆེན་པོའི་དངོས།། 
གཟུགས་མེད་བསོད་ནམས་མེད་ཅིང་སྡིག་པ་མེད།། 
སྐྱེ་དང་འགག་པ་དག་ནི་ཡོད་མ་ཡིན།། 
དེ་བཞིན་གཤེགས་པ་ཐམས་ཅད་ཀྱི།། 
སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་བྱང་ཆུབ་སེམས་ཀྱི་རིམ་པར་ཕྱེ་བ་སྟེ་བཅྭ་བརྒྱད་པའོ།།།། 
དེ་ནས་གཏམ་རྒྱུད་རབ་ཏུ་བཤད་པར་བྱ་སྟེ།
བཅོམ་ལྡན་འདས་མངོན་པར་བྱང་ཆུབ་པའི་དུས་སུ་བཅོམ་ལྡན་འདས་ཐུབ་པ་ཆེན་པོ་ལ་བྱང་ཆུབ་ལ་བར་དུ་གཅད་པའི་ཕྱིར་ཤིན་ཏུ་འཇིགས་སུ་རུང་བའི་འཇིགས་པ་ཆེན་པོ་སྟོན་ཅིང་བདུད་ཀྱི་དཔུང་གི་ཚོགས་ཆེན་པོ་དཔག་ཏུ་མེད་པ་ལྷགས་ཏེ།
དེའི་དུས་ན་བདུད་ཆེན་པོ་ལས་མཆོག་ཏུ་རྒྱལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།། 
བཅོམ་ལྡན་འདས་ཉིད་ཀྱི་སྐུ་གསུང་ཐུགས་རྡོ་རྗེ་རྣམས་ལས་གཤིན་རྗེ་གཤེད་ཀྱི་ཁྲོ་བོ་ངེས་པར་ཕྱུང་སྟེ།
ངེས་པར་ཕྱུང་ནས་ཀྱང་ཕྱག་ན་རྡོ་རྗེ་བཅོམ་ལྡན་འདས་ཐུབ་པ་ཆེན་པོའི་བཀའ་བཞིན་བྱེད་པ་ལ།
ཕྱག་ན་རྡོ་རྗེ་ཁྱོད་འདི་ལྟ་བུའི་གཤིན་རྗེ་གཤེད་ཀྱི་ཁྲོ་བོའི་གཟུགས་སུ་བསྒྱུར་ཏེ།
བདུད་དང་།
གནོད་སྦྱིན་དང་།
ལྷ་མ་ཡིན་དང་།
ལྷ་དང་།
སྲིན་པོ་རྣམས་སྐྲག་ཅིང་འཇིགས་པ་དང་སོད་ཅིག་ཅེས་གསུངས་སོ།། 
དེའི་དུས་ན་ཇི་ལྟར་བདག་གིས་བཅོམ་ལྡན་འདས་ཀྱིས་གསུངས་པ་ཐོས་ཏེ།
སྐད་ཅིག་ལ་བཟུང་ཞིང་དོན་བཟུང་སྟེ།
བསྡུས་ནས་ཤིན་ཏུ་དགའ་བས་ལེགས་པར་སེམས་བསྐྱེད་དོ།། 
གསང་བའི་བདག་པོ་ཆེན་པོ་ལ།། 
འདི་སྐད་ཅེས་ནི་བཀའ་སྩལ་ཏོ།། 
ཕ་རོལ་གྲོང་དུ་རབ་འཇུག་པའི།། 
ཐབས་རྣམས་རབ་ཏུ་གསལ་བྱ་སྟེ།། 
འགྲོ་དང་འོང་བར་འདོད་པ་ཡིས།། 
ཏིང་ངེ་འཛིན་དང་གསང་སྔགས་བཟླ།། 
བྱེ་བ་བཟླས་པས་འགྲུབ་འགྱུར་ཏེ།། 
བྱེ་བ་ལྔ་ཡིས་སྨོས་ཅི་དགོས།། 
དང་པོ་དེ་ནས་བརྩམ་པར་བྱ།། 
བདག་ཉིད་ནམ་མཁའ་ལྟ་བུ་སྟེ།། 
དང་པོར་གོམས་པར་བྱ་བའི་དུས།། 
སེམས་ལ་སེམས་ཉིད་གཞུག་པར་བྱ།། 
དཔེར་ན་སེམས་འདི་རྨི་ལམ་ན།། 
འགྲོ་དང་སླར་ཡང་བཟློག་པར་བྱ།། 
སྐད་ཅིག་ལ་ནི་དེ་བཞིན་གནས།། 
རྒྱུན་མི་འཆད་པར་སྦྱོར་གོམས་པས།། 
དཔེར་ན་མཚོན་ཆ་གནས་བྱས་ནས།། 
གཞུ་ཡིས་མདའ་ནི་འཕེན་པ་སྟེ།། 
དེ་བཞིན་འདིར་ཡང་ཡིད་ཀྱི་གཞུས།། 
རྒྱུན་མི་འཆད་པར་འགྲོ་བར་བྱེད།། 
ཟླ་བ་ཉི་མ་སྦྱོར་བ་ཡིས།། 
རླུང་གིས་སེམས་ནི་གཞུག་པར་བྱ།། 
ལུས་ནི་རྣམ་པར་སྤངས་ནས་ནི།། 
དེ་ལ་ཡིད་ནི་འགྲོ་དང་འཇུག།
ཅུང་ཟད་དྲོད་ནི་རྙེད་པ་ཡིས།། 
ཐོབ་པའི་ཕྱོགས་སུ་སྒོམ་པ་པོ།། 
ལུས་ཀྱི་ནང་དུ་འཇུག་པ་ནི།། 
དཔེར་ན་གྲོང་གཞན་ལས་འགྲོ་ཞིང་།། 
ཟླ་བ་ཉི་མའི་འགྲོས་འཇོམས་ཤིང་།། 
སྒྲ་གཅན་འཇུག་པ་སྦྱོར་བ་ཡིས།། 
བགྲོད་པའི་གནས་ནི་ཐོབ་པ་ན།། 
རླུང་གི་བཞོན་པའི་སྦྱོར་བ་ཡིས།། 
འཚི་ལྟས་མཚན་ཉིད་ཤེས་བྱས་ལ།། 
ཆོ་ག་མཚན་ཉིད་ལྡན་པས་བགྲོད།། 
ཇི་ལྟར་འདོད་པ་གཡོ་མི་གཡོ།། 
རང་འདོད་ཀུན་ཏུ་སྐྱེ་བར་འགྱུར།། 
ཐུར་སེལ་འོག་ལམ་གསང་བའི་མཐའ།། 
གཏོང་ཞིང་ལྟེ་བར་རྩོམ་པར་བྱེད།། 
སྙིང་ག་མགྲིན་པར་སོང་ནས་ནི།། 
སྲོག་ནི་སྣ་བུག་དག་ནས་འགྲོ།། 
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཕ་རོལ་གྱི་གྲོང་དུ་འཇུག་པ་སྟེ།
རིམ་པར་ཕྱེ་བ་བཅུ་དགུ་པའོ།།།། 
དཔལ་ལྡན་གཤིན་རྗེ་གཤེད་དམར་པོའི་རྒྱུད་ཀྱི་རྒྱལ་པོ་རྫོགས་སྷོ།།།། 
བླ་མ་ཆོས་ཀྱི་རྒྱལ་པོའི་གསུང་གི་འོད་ཟེར་དང་།། 
བྷོ་ཊ་པཎྜི་ཏའི་གསུང་དང་།
མིའི་དབང་པོ་ཀུན་དགའ་བཟང་པོའི་གསུང་དང་།
དཔོན་ཀུན་གཞོན་གྱིས་གསེར་གནང་བ་ལ་བརྟེན་ནས།
ཤཱཀྱའི་དགེ་སློང་ཙནྡྲ་ཤྲཱིའི་ཞལ་སྔ་ནས་ཞུས་ཤིང་།
པཎྜི་ཏ་ཆེན་པོ་ཙནྡྲ་ཀཱིརྟི་དང་།
ཡར་ལུངས་པ་གྲགས་པ་རྒྱལ་མཚན་གྱིས།
བལ་ཡུལ་ཡམ་བུའི་གྲོང་ཁྱེར་དུ་བསྒྱུར་རོ།།།། 
