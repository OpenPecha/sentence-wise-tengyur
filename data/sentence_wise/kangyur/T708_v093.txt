༄༅།། རྒྱ་གར་སྐད་དུ།
ཨཱརྱ་ཨ་བྷ་ཡ་པྲ་དཱ་ནཱ་མ་ཨ་པ་རཱ་ཛི་ཏ།
བོད་སྐད་དུ།
འཕགས་པ་གཞན་གྱིས་མི་ཐུབ་པ་མི་འཇིགས་པ་སྦྱིན་པ་ཞེས་བྱ་བ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 
གྲུབ་པ་ཐམས་ཅད་ལ་ཕྱག་འཚལ་ལོ།། 
སངས་རྒྱས་ལ་ཕྱག་འཚལ་ལོ།། 
ཆོས་ལ་ཕྱག་འཚལ་ལོ།། 
དགེ་འདུན་ལ་ཕྱག་འཚལ་ལོ།། 
བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ།། 
སེམས་ཅན་ཐམས་ཅད་ཀྱི་སྡུག་བསྔལ་སེལ་བ་ལ་ཕྱག་འཚལ་ལོ།། 
སེམས་ཅན་ཐམས་ཅད་ཀྱི་སྡུག་བསྔལ་ལས་གྲོལ་བར་མཛད་པ་ལ་ཕྱག་འཚལ་ལོ།། 
སེམས་ཅན་ཐམས་ཅད་ཀྱི་འཆིང་བ་གཅོད་པ་ལ་ཕྱག་འཚལ་ལོ།། 
སེམས་ཅན་ཐམས་ཅད་ལ་མི་འཇིགས་པ་སྦྱིན་པ་ལ་ཕྱག་འཚལ་ལོ།། 
དེ་ནས་འཇིགས་པ་མེད་པ་འཕགས་པ་སྤྱན་རས་གཟིགས་དབང་ཕྱུག་གི་གཞན་གྱིས་མི་ཐུབ་པའི་སྙིང་པོ་བརྗོད་པར་བྱའོ།། 
ལས་ཀུན་བྱེད་པ་དགེ་བ་སྟེ།། 
འབྱུང་པོ་ཀུན་གྱིས་འཇིགས་པ་མེད།། 
བདུད་རྩི་ལས་ནི་བདུད་རྩི་འབྱུང་།། 
འདི་ནི་ལས་ཀུན་བྱེད་པ་ཡིན།། 
དགྲ་ཀུན་འཇིགས་པར་བྱེད་པ་སྟེ།། 
རྩོད་དང་དེ་བཞིན་འཐབ་པ་དང་།། 
གཞན་དང་དགྲས་ནི་འཁོར་བ་དང་།། 
རྩོད་པའི་ནང་དུ་རྩོད་བྱེད་དང་།
རྟག་ཏུ་དགྲ་དང་ཕྲད་པ་དང་།། 
རྨུགས་པར་བྱེད་ཅིང་རེངས་པར་བྱེད།། 
རྨོངས་པར་བྱེད་ཅིང་སྡིག་པ་སེལ།། 
དུག་དང་མེ་ནི་རེངས་བྱེད་དང་།། 
རིམས་དང་ཉེས་སྡིག་ཐམས་ཅད་སེལ།། 
ཆོམ་རྐུན་དང་ནི་ཆུ་དང་སྦྲུལ།། 
རྨི་ལམ་ངན་པ་ཐམས་ཅད་སེལ།། 
འབྱུང་པོ་ཐམས་ཅད་ཟློག་པ་ཡིན།། 
སངས་རྒྱས་བྱང་ཆུབ་འདྲེན་པ་དང་།། 
ཆོམ་རྐུན་རབ་ཏུ་སྟོན་པ་སྟེ།། 
འདི་ནི་རིག་སྔགས་མཐུ་སྟོབས་ཅན།། 
གཞན་གྱིས་མི་ཐུབ་སྲིན་པོ་འཇོམས།། 
གང་ཚེ་རིག་སྔགས་འདི་བཤད་པ།། 
དེ་ནས་འདི་གཡོ་བར་འགྱུར།། 
འཇིགས་མེད་ལྡན་པ་ཞེས་བྱ་བའི།། 
རིག་སྔགས་རྒྱལ་པོ་བླ་ན་མེད།། 
འཇིག་རྟེན་མགོན་པོས་གསུངས་པ་སྟེ།། 
འཇིག་རྟེན་གསུམ་པོ་ཀུན་གྱིས་མཆོད།། 
དེ་ནས་འཇིགས་པ་མེད་པ་སྤྱན་རས་གཟིགས་དབང་ཕྱུག་གིས་དེ་བཞིན་གཤེགས་པ་རྗེས་སུ་དྲན་པར་བྱས་ནས་རང་གི་སྙིང་པོ་གཞན་གྱིས་མི་ཐུབ་པ་དེ་བཞིན་གཤེགས་པ་ཐམས་ཅད་ཀྱིས་གསུངས་པ་འདི་སྨྲས་སོ།། 
ཨོྃ་ཏ་ར་ཏ་ར།
ཏཱ་རེ་ཏཱ་རེ།
མོ་རི་ཀེ།
ཙནྡྲ་པྲབྷེ།
བྷི་རི་བྷི་རི།
ཙི་རི་ཙི་རི།
སཱུརྱ་ཀཱ་ན་ཏེ།
ཧེ་མ་པྲ་བྷེ།
བུད་དྷྱ་བུད་དྷྱ།
བོ་དྷ་ནི།
སརྦ་པཱ་པ་པྲ་ཤ་མ་ནི།
ཙ་ར་ཙ་ར།
པི་ཥ་པྲ་ཤ་མ་ནི།
ཙི་རི་ཙི་རི།
ཙུ་རུ་ཙུ་རུ།
སརྦ་བིདྱཱ་དྷ་ར་ན་མ་སྐྲི་ཏེ།
དྷ་ར་དྷ་ར།
དྷི་རི་དྷི་རི།
དྷུ་རུ་དྷུ་རུ།
སརྦ་ཏ་ཐཱ་ག་ཏ་བྷཱ་ཥིཏ།
པ་ར་པ་ར།
པི་རི་པི་རི།
པུ་རུ་པུ་རུ།
པྲཛྙཱ་པཱ་ར་མི་ཏ།
ཨ་ནུ་ཛྙཱ་ཏེ།
ཥཊྤཱ་ར་མི་ཏཱ་པ་རི་པཱུ་རེ།
གཾ་གཱ་ན་ངཱི་བཱ་ལུ་ཀོ་པ་མཱ།
ཏ་ཐཱ་ག་ཏ་བྷཱ་ཥི་ཏ།
པྲི་ཡཾ་ཀ་རི།
དྷ་ན་ཀ་རི།
པྲི་ཏི་ཀ་རི།
ཤུ་བྷ་ཀ་རི།
པ་བི་ཏྲ།
མཾ་ག་ལ་དྷཱ་རི་ཎི།
སརྦ་དེ་བ་ཏཱ།
ཨདྷིཥྛི་ཏེ།
སརྦ་མ་ཧོ་ར་ག་ཨ་དྷིཥྛི་ཏེ།
སརྦ་ཀིན་ནར་ཨདྷིཥྛི་ཏེ།
སརྦ་ཡཀྵ་རཀྵ་ས།
ཨ་དྷིཥྛི་ཏེ།
པྲཧྨ་བྷཱ་ཥི་ཏེ།
ཨིནྡྲ་བྷཱ་ཥི་ཏེ།
ཙ་ཏུར་མ་ཧཱ་རཱ་ཛ་བྷཱ་ཥི་ཏེ།
ཙནྡྲ་སཱུརྱ་བྷཱ་ཥི་ཏེ།
ཨོཾ་ཏི་རི་ཏི་རི།
ཙནྡྲ་ཀཱི་ར་ཎེ།
ཀི་ལི་ཀི་ལི།
སརྦ་ཤ་ཏྲཱུཾ་བི་ནཱ་ཤ་ནི་ཧཱུྃ་ཕཊ་སྭཱ་ཧཱ།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་གིས།
བྱང་ཆུབ་སེམས་དཔའ་མི་འཇིགས་པ་སྦྱིན་པ་ལ་འདི་སྐད་ཅེས་སྨྲས་སོ།། 
མི་འཇིགས་པ་སྦྱིན་པ་སྔོན་བྱུང་བ་འདས་པའི་དུས་ན་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་འདས་པ་ན།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས།
རིག་པ་དང་ཞབས་སུ་ལྡན་པ།
སེམས་ཅན་ཐམས་ཅད་ལ་ཕན་འདོགས་པ།
གཞན་གྱིས་མི་ཐུབ་པའི་དབང་ཕྱུག་འོད་ཅེས་བྱ་བ་འཇིག་རྟེན་དུ་བྱུང་སྟེ།
དེ་ལས་བདག་གིས་འདི་དག་ཐོས་སོ།། 
དེ་ལས་བཟུང་ནས་བྱང་ཆུབ་སེམས་དཔའ་རྣམས་དང་།
སེམས་ཅན་ཐམས་ཅད་ལ་ཡང་བསྙད་དོ།། 
མི་འཇིགས་པ་སྦྱིན་པ་གཞན་གྱིས་མི་ཐུབ་པའི་སྙིང་པོ་འདི་ནི་ཡང་དག་པར་རྫོགས་པའི་སངས་རྒྱས་བདུན་པོ་རྣམ་པར་གཟིགས་དང་།
གཙུག་ཏོར་ཅན་དང་།
ཐམས་ཅད་སྐྱོབ་དང་།
འཁོར་བ་འཇིག་དང་།
གསེར་ཐུབ་དང་།
འོད་སྲུང་དང་།
ཤཱཀྱ་ཐུབ་པ་རྣམས་ཀྱིས་གསུངས་སོ།། 
གཞན་གྱིས་མི་ཐུབ་པའི་སྙིང་པོ་འདི་ནི་བདག་སྲུང་བ་དང་།
གཞན་སྲུང་བ་དང་།
གཉི་ག་སྲུང་བ་དང་།
གྲོང་དང་།
གྲོང་ཁྱེར་དང་།
གྲོང་རྡལ་དང་།
ལྗོངས་དང་།
ཡུལ་འཁོར་དང་།
རྒྱལ་པོའི་ཕོ་བྲང་སྲུང་བ་དང་།
སྲོག་སྐྱོང་བ་དང་།
ཚེ་སྦྱིན་པ་དང་།
ལག་ཆ་རེངས་པར་བྱེད་པ་དང་།
འཐབ་མོ་དང་།
འཐབ་པ་དང་།
འགྱེད་པ་དང་།
རྩོད་པ་ཐམས་ཅད་ཞི་བར་བྱེད་པ་དང་།
དགྲ་ཐམས་ཅད་ཟློག་པ་དང་།
འཆིང་བ་ཐམས་ཅད་གྲོལ་བར་བྱེད་པ་དང་།
ཐམས་ཅད་དུ་གཞན་གྱིས་མི་ཐུབ་པའོ།། 
ཤུད་དྷི།
མུ་ཀ་ཏེ་པྲ་བྷཱ་སྭ་རེ་ཤྭེ་ཏེ།
པཎྜ་རཱ་བཱ་སི་ནི།
སརྦ་དུཥྚན་ཛི་བྷ་ཡཱ་མི།
སྟཾ་བྷ་ཡཱ་མི།
མོ་ཧ་ཡཱ་མི།
ཨོྃ་སྭཱ་ཧཱ།
པ་བི་ཏྲེ་སྭཱ་ཧཱ།
ཤྭེ་ཏེ་སྭཱ་ཧཱ།
ཤྭེ་ཏེ་པ་ཏ་པ་བིཏྟྲེ་སྭཱ་ཧཱ།
ཏདྱ་ཐཱ།
ཏཱ་རེ་ཏཱ་རེ་ཏཱ་རི་ཎི་རཀྵ་རཀྵ་སརྦ་ཀ་ལི་ཀ་ལ་ཧ།
བི་གྲ་ཧ་བི་བྷ་ཏ་དུཿ་སྭ་པྣ་བྷ་ཡེ་བྷྱཿ་སྭཱ་ཧཱ།
རྟག་ཏུ་ལེ་ལོ་མེད་པར་ནི།། 
གང་ཞིག་གཟུངས་འདི་འཆང་བྱེད་པ།། 
དེ་ལ་ལྷ་ཚོགས་ཐམས་ཅད་ཀྱང་།། 
དུས་ཀུན་དུ་ནི་སྲུང་བར་བྱེད།། 
དེ་ནི་འཇིགས་པར་འགྱུར་བ་མེད།། 
དེ་ནི་རྟག་སྲུང་ལྷན་ནེ་འཇུག།
ཇི་ལྟར་ཉི་མ་ས་སྟེང་ན།། 
གཟི་བརྗིད་གྲགས་འཆང་ལྷན་ནེ་བཞིན།། 
དེ་ལ་གཤེད་བྱེད་བྱད་སྟེམས་དང་།། 
སྲུལ་པོ་དག་གིས་མི་ཚུགས་ཏེ།། 
དེ་ལ་དཔལ་ཡོན་འཇུག་པར་འགྱུར།། 
ཁ་དོག་དང་ནི་ཚེ་ཡང་འཕེལ།། 
འཕགས་པ་གཞན་གྱིས་མི་ཐུབ་པ་མི་འཇིགས་པ་སྦྱིན་པ་ཞེས་བྱ་བ་རྫོགས་སོ།།།། 
རྒྱ་གར་གྱི་མཁན་པོ་པྲཛྙཱ་བར་མ་དང་།
ཞུ་ཆེན་གྱི་ལོཙྪ་བ་བནྡེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།།
