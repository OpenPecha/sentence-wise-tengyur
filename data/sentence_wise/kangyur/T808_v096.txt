༄༅༅།། རྒྱ་གར་སྐད་དུ།། 
དྷྱནོཏྟར་པ་ཊ་ལ་ཀྲམ།
བོད་སྐད་དུ།
བསམ་གཏན་གྱི་ཕྱི་མ་རིམ་པར་ཕྱེ་བ།
དཔལ་རྡོ་རྗེ་རྣོན་པོ་ལ་ཕྱག་འཚལ་ལོ།། 
གསང་སྔགས་རྒྱུད་ཀྱི་ཕྱོགས་ལ་ཡང་།། 
གང་གི་བློ་ནི་མི་ཞེན་པ།། 
དེ་ཡང་སྨྲ་བར་སྤྲོ་བ་ནི།། 
མ་སྨྲས་ན་ནི་མི་འཚོའམ་ཅི།། 
གསང་སྔགས་རྒྱ་མཚོ་ཆེན་པོ་འདི།། 
དཔེ་དང་ཚད་མ་གཏན་ཚིགས་སམ།། 
རྗེས་སུ་དཔག་པའམ་ཤེས་རབ་ཀྱིས།། 
རྟོགས་པར་ནུས་པ་མ་ཡིན་ནོ།། 
ལུང་དང་མན་ངག་དོན་མེད་པར།། 
གང་ཞིག་ལམ་གཞན་འཇུག་པ་དེ།། 
བསྐལ་པ་དག་ནི་བརྒྱ་རུ་ཡང་།། 
སྔགས་ལས་དངོས་གྲུབ་མི་འཐོབ་བོ།། 
ལུང་དང་མན་ངག་མ་ལུས་པ།། 
གང་གིས་ཡོངས་སུ་སྤངས་པ་དག།
གྲུབ་པ་མྱོང་བ་ལ་ལ་ཞིག།
ཡོད་དམ་དེ་ནི་མེད་པ་སྨྲོས།། 
དེ་ནས་གསང་སྔགས་བདག་ཉིད་ཆེ།། 
དངོས་གྲུབ་རླབས་ནི་འཁྲིགས་པ་ཅན།། 
བསམ་ཡས་གཏིང་ནི་དཔག་དཀའ་བ།། 
རྟོགས་པར་ནུས་པ་སྨྲ་བའི་མཆོག།
གལ་ཏེ་དེ་ལྟར་མི་ཤེས་ན།། 
ཚངས་པ་ཇི་ལྟར་ཤེས་པ་སྨྲོས།། 
ཡང་དག་སྨྲ་བར་མི་སྤྲོ་ན།། 
ང་ཡིས་བཤད་ཀྱིས་ང་ལ་ཉོན།། 
བྱང་ཆུབ་སེམས་དང་དེ་ཉིད་གསུམ།། 
གལ་ཏེ་ཤེས་ན་དངོས་གྲུབ་སྣོད།། 
དེ་དག་ལེགས་པར་མི་ཤེས་ན།། 
ཁྱོད་ཀྱིས་དངོས་གྲུབ་ཅི་ཞིག་འཐོབ།། 
རིག་སྔགས་ལས་ནི་གྲུབ་པ་པོ།། 
གཞན་ནམ་གཞན་མིན་ཅི་ཞིག་ཉེས།། 
གལ་ཏེ་གཞན་ན་འགྲུབ་མི་འགྱུར།། 
འོན་ཏེ་གཞན་མིན་གྲུབ་པ་ཉིད།། 
གལ་ཏེ་གཞན་མིན་ཁྱོད་འགྲུབ་པས།། 
མཁའ་ལ་སོགས་པར་ད་སོང་ཞིག།
དེ་སྟེ་མིན་ན་བརྫུན་ཚིག་པས།། 
བ་ལང་རྫི་དང་ལྷན་ཅིག་སྨྲོས།། 
མི་འཆི་ཚངས་ཆེན་ཕ་མཆོད་ཀྱིས།། 
ཡོངས་སུ་བསམས་ནས་ཚིག་སྨྲས་པ།། 
མི་མཇེད་བདག་པོས་གང་སྨྲས་པ།། 
གཞན་བས་བདག་ལ་དངོས་གྲུབ་མེད།། 
རིགས་ལས་གྲུབ་པ་གཞན་མིན་ན།། 
དངོས་གྲུབ་བདག་ལ་ཡོད་དམ་ཅི།། 
དེ་ལྟར་གྱུར་ན་ཅི་ཞིག་ཉེས།། 
འོན་ཏང་འགལ་བ་ཅི་ཞིག་ཡོད།། 
ཨེ་མའོ་ཚངས་པ་ཁྱོད་ཀྱི་བློ།། 
ཤིན་ཏུ་དྲི་མ་མེད་པ་དང་།། 
ཤེས་རབ་གསལ་བར་ངས་བསམས་ན།། 
ཚིག་རེ་ལ་ནི་རྟོགས་པ་བཞིན།། 
གཞན་པས་ཁྱོད་ལ་དངོས་གྲུབ་མེད།། 
གཞན་མིན་པ་ནི་དངོས་གྲུབ་རྒྱུ།། 
གཞན་མིན་པ་ལས་གྲུབ་འདོད་ན།། 
སྨྱོན་པ་ཉིད་ནི་ཡིན་པར་འགྱུར།། 
འགྲོ་བའི་བདག་པོ་ཇི་ལྟར་ན།། 
དངོས་གྲུབ་ཡོད་པར་ཁས་འཆེ་བ།། 
ཡེ་ཤེས་སྒྲོན་མར་གྱུར་པ་ཁྱོད།། 
ཇི་ལྟར་ཕན་པ་བཤད་དུ་གསོལ།། 
བདག་གིས་རྣམ་པར་དཔྱད་ན་ནི།། 
རིག་ལས་གཞན་ནམ་མི་གཞན་མིན།། 
གཞན་མིན་མི་གཞན་མ་ཡིན་པས།། 
བདག་ནི་གོམས་ལས་དངོས་གྲུབ་འཐོབ།། 
ཤེས་བྱ་བླ་མེད་གང་ཡིན་པའི།། 
ཡེ་ཤེས་དེ་ཡང་གོམས་འཐོབ་ན།། 
ལས་ཀྱི་ཆོ་ག་འདི་དག་གིས།། 
དངོས་གྲུབ་ཡོད་པ་ཅི་ཞིག་སྨོས།། 
བཟླས་བརྗོད་ལྷ་ཡི་དེ་ཉིད་དང་།། 
བདག་གི་དེ་ཉིད་ཇི་ལྟ་བ།། 
གནས་རྟེན་གཞན་ལ་མེད་པར་ནི།། 
མཚུངས་པ་མེད་པར་བདག་གིས་རྟོགས།། 
ཚིག་ལས་ཚིག་ཏུ་འཕྲོས་པ་ལས།། 
ཚངས་ཆེན་མི་འཆི་ཞེས་བྱ་བ།། 
དངོས་གྲུབ་འདོད་པ་སྐལ་ཆེན་པོ།། 
གཙུག་ཏོར་རྒྱུད་ནི་ཉན་པར་བྱེད།། 
དེ་ནས་ཚངས་པ་ཆེན་པོ་དེ།། 
རྡོ་རྗེ་གཙུག་ཏོར་ཉན་པ་ལ།། 
ས་ཡི་མེ་ཏོག་འཆར་བྱེད་པས།། 
བསམ་གཏན་གྱིས་ནི་བརྒྱན་པར་བཤད།། 
དེ་ནས་ཡེ་ཤེས་ཀུན་རྫོགས་པ།། 
རིག་སྔགས་གསང་སྔགས་ཐབས་ཆེན་དེ།། 
ཕྲ་བ་དེ་བཞིན་གཤེགས་པས་གསུངས།། 
བསམ་གཏན་གྱིས་ཀྱང་ཤིན་ཏུ་བརྒྱན།། 
རྣལ་འབྱོར་ཐབས་ནི་ཀུན་བསྟན་པ།། 
སྡུག་བསྔལ་སྡིག་པ་སེལ་བ་སྟེ།། 
ཕྱག་ན་རྡོ་རྗེས་ཞལ་ནས་གསུངས།། 
སྐྱེ་དང་འཆི་བ་སྡིག་བྱེད་པ།། 
ཀུན་དུ་མི་ཚུགས་བརྟན་པ་སྟེ།། 
འདི་དང་ཕ་རོལ་བྱེད་པར་གནས།། 
དཀྱིལ་འཁོར་ཆེན་པོ་ལ་སོགས་འབྱུང་།། 
འདོད་པའི་དོན་ནི་རྗེས་སུ་བསྒྲུབ།། 
ཆོ་ག་གང་དང་གང་དག་གིས།། 
བསམ་གཏན་ལས་ལ་གང་གནས་པ།། 
དེ་བཞིན་གཤེགས་ལ་ཕྱག་འཚལ་ནས།། 
དེ་དག་མ་ལུས་བཤད་པར་བྱ།། 
གསང་སྔགས་བསམ་གཏན་ཞེས་བྱ་བ།། 
མཆོག་ཏུ་གསང་བ་ཡང་དག་གསུངས།། 
དྲང་སྲོང་དཀའ་ཐུབ་ཆེན་པོ་ཡང་།། 
དེ་དག་མེད་ན་མི་འགྲུབ་པོ།། 
གསང་སྔགས་རྣལ་འབྱོར་ཅན་རྣམས་ཀྱིས།། 
གསང་སྔགས་བཟླས་བརྗོད་མེར་འབར་བ།། 
སྐྱེ་དང་འཆི་བ་འཇིག་བྱེད་པ།། 
རྡོ་རྗེ་ཅན་གྱིས་སྔོན་གསུངས་སོ།། 
དེ་བས་དེ་འདིར་གསང་སྔགས་ཀྱི།། 
བསམ་གཏན་ཚིམ་བྱ་མེ་དག་ལ།། 
དངོས་གྲུབ་འདོད་པ་དག་གིས་ནི།། 
རྟག་པར་རྒྱུན་དུ་སྦྱོར་བར་བྱ།། 
ལྷ་ཡི་སྐུ་ཡི་གནས་དེ་ལ།། 
དང་པོ་ཁོ་ནར་མཆོད་ནས་ནི།། 
རྣལ་འབྱོར་གནས་བཅས་ཤེས་རབ་ཅན།། 
བདེ་གཤེགས་མདུན་དུ་བསམས་ནས་ནི།། 
ཕྱི་ནས་ཡན་ལག་རྣམ་གྲོལ་བའི།། 
མི་འབྱེད་འབྱེད་པའི་རྣམ་པར་སྤངས།། 
ཕྲ་མ་མི་གཡོ་གསལ་བ་སྟེ།། 
བློ་ཡི་སྤྱོད་པ་མདུན་ན་གནས།། 
བདག་ཉིད་འདི་འདྲར་བཞག་ནས་ནི།། 
སྔགས་ཀྱི་རྣམ་པར་ཤེས་པས་བསྒོམ།། 
བསྡམས་ནས་ཏིང་ངེ་འཛིན་ལ་གནས།། 
སྲོག་དང་རྩོལ་བ་རབ་ཏུ་བསྡམས།། 
སྒྲ་དང་སེམས་དང་གཞི་ལ་གཞོལ།། 
གསང་སྔགས་མི་འགྱུར་གཞི་ལ་གནས།། 
ཡན་ལག་མ་ཉམས་གསང་སྔགས་བཟླས།། 
ངལ་ན་བདག་ལ་ངལ་སོ་ཤིག།
མི་འགྱུར་བ་ནི་ཡི་གེར་ལྡན།། 
གཞི་ལས་གཞིར་འགྱུར་དེ་བཞིན་ཏེ།། 
རང་སྔགས་ཕྱིར་ནི་གང་བརྟགས་པ།། 
ཡིད་ཀྱི་དག་པ་བསམ་པར་བྱ།། 
སླར་སྡུད་པ་ཡིས་བཀུག་ནས་ནི།། 
སྲོག་དང་རྩོལ་བ་བསྡམས་པའི་ཡིད།། 
གསང་སྔགས་རིག་པས་སྔགས་ལ་སྦྱར།། 
ཡིད་ཀྱི་བཟླས་བརྗོད་བརྩམ་པར་བྱ།། 
འདི་ཉིད་ཀྱིས་ནི་ཆོ་ག་ཡིས།། 
ཡང་ན་ཤུ་བུར་བྱ་ཡང་རུང་།། 
སྔགས་རིག་དངོས་གྲུབ་འདོད་པ་ཡིས།། 
བཟླས་བརྗོད་གཞན་དུ་མི་བྱའོ།། 
རིག་སྔགས་དེ་ཉིད་མ་ལུས་དང་།། 
བདག་གི་དེ་ཉིད་ཆོ་ག་དང་།། 
བཟླས་བརྗོད་དེ་ཉིད་མཆོག་ཤེས་དང་།། 
མིས་ནི་དངོས་གྲུབ་ཐོབ་པར་འགྱུར།། 
དབེན་པའི་སྐྱེད་མོས་ཚལ་དང་ངོགས།། 
ཕུག་དང་རི་བོར་ནགས་ཚལ་དུ།། 
བརྟུལ་ཞུགས་གནས་སམ་སྡོམ་པ་ཡིས།། 
སྔགས་པ་བསམ་གཏན་བྱེད་ཅིང་གནས།། 
གསང་སྔགས་མེ་གནས་དངོས་གྲུབ་སྟེ།། 
སྒྲ་གནས་རྣལ་འབྱོར་སྟེར་བར་དྲན།། 
སྒྲ་མཐར་ཐར་བ་སྟེར་བ་ཉིད།། 
འདི་དག་དེ་ཉིད་གསུམ་པོ་ཡིན།། 
མི་འབྱེད་ལས་བྱུང་དངོས་པོ་རྣམས།། 
བློ་ཅན་གྱིས་ནི་བདག་ལ་བསྡམ།། 
སྔགས་པ་ཡན་ལག་འདས་ལ་གནས།། 
ཞེན་པ་མེད་པར་བསམ་པར་བྱ།། 
སྒྲ་ཞེས་བྱ་བ་ཕྲེང་བར་སྦྱར།། 
ཡི་གེ་བརྒྱུས་ལ་མི་འགྱུར་རྣམས།། 
དྲིལ་བུའི་སྒྲ་བཞིན་མ་ཆད་པར།། 
ཡིད་ལ་ཞེན་པར་སེམས་པ་ན།། 
མེ་ཡི་ནང་ནས་ཞི་བ་སྟེ།། 
ཚིག་རྣམས་དག་པ་ཡན་ལག་ལྡན།། 
སྲོག་དང་རྩོལ་བའང་བཀག་པའི་བདག།
གཉིད་སྤངས་ནས་ནི་རྣམ་པར་བསམ།། 
སྙིང་གར་གནས་པའི་ཕྲ་བ་ནི།། 
དྲི་མེད་ཟླ་བའི་དཀྱིལ་འཁོར་ཏེ།། 
དེ་ནང་རབ་ཏུ་ཞི་བ་ཡི།། 
མེ་ལྕེ་རབ་ཏུ་འོད་བཟང་བ།། 
མི་འགྱུར་གཞི་ནི་དེར་བཞག་ནས།། 
བདེ་བར་འདུག་ནས་སྒྲ་བསམ་མམ།། 
མི་འགྱུར་བ་ལ་ཡི་གེ་གཞག།
སྒྲ་ཉིད་འབའ་ཞིག་བསམ་པར་བྱ།། 
སྒྲ་ལ་དམིགས་པའི་བསམ་གཏན་ནི།། 
འབའ་ཞིག་བྱས་པ་ཉིད་ཀྱིས་ཀྱང་།། 
དངོས་པོ་ཀུན་རྣམས་དམ་པའི་དཔལ།། 
སྒྲུབ་པའི་སྐྱེས་བུས་ཐོབ་པར་འགྱུར།། 
ལྟོས་བཅས་ཡན་ལག་གྱུར་བར་སྣང་།། 
སྒྲ་ཞེས་བྱ་དང་ཡིད་ཀྱི་དང་།། 
ཚིག་རྣམས་དག་པ་རིག་སྔགས་དབང་།། 
ཡན་ལག་སྤང་བ་རྒྱལ་བས་མཁྱེན།། 
སླར་སྡུད་དཀའ་ཐུབ་བསམ་གཏན་དང་།། 
སྲོག་རྩོལ་ཆོ་གའི་བྱ་བ་དང་།། 
རྣམ་པར་ཤེས་པ་སྣ་ཚོགས་པའི།། 
སྔགས་པ་རེ་ཞིག་ལྟོས་བཅས་པའོ།། 
དཀའ་ཐུབ་ཆེན་པོ་དང་ལྡན་པར།། 
ཆོས་བསྐྱེད་བརྟུལ་ཞུགས་མཆོག་ལྡན་པ།། 
ལྟོས་བཅས་པ་ནི་ཡུལ་ལས་གྲོལ།། 
ཡན་ལག་སྣང་བ་ནན་ཏན་བྱ།། 
དེ་ཡང་བརྟུལ་ཞུགས་བྱས་ནས་ནི།། 
དོགས་པའི་འཇིག་རྟེན་སྨད་པ་ཡི།། 
བསམ་གཏན་གཅིག་པུ་རབ་བསྡམས་ནས།། 
བློ་གྲོས་ཞི་བ་བརྟན་པ་སྤྱད།། 
ཁུ་བ་བཤང་གཅི་དག་དང་ནི།། 
འབགས་པ་དག་ནི་རྒྱུ་བ་ལའང་།། 
དོགས་པ་ཡི་ནི་གཟུགས་ཀྱིས་ཀྱང་།། 
དབེན་པར་གཙང་སྦྲ་བརྩམ་པར་བྱ།། 
སྲང་དང་ཁྲོན་པ་ལུ་མ་དང་།། 
གྲོང་དང་ནགས་ལྷས་དག་ལ་ཡང་།། 
ངག་ལུས་ཡིད་ཀྱིས་སྤང་བ་ནི།། 
སེམས་ཅན་གནོད་པ་ཀུན་མི་སྤྱད།། 
བསམ་གཏན་དང་ནི་བཟླས་བརྗོད་དང་།། 
གསང་སྔགས་གྲུབ་པར་བྱ་བ་དང་།། 
སྦྱིན་སྲེག་དབང་བསྐུར་ཐམས་ཅད་དང་།། 
ཡུལ་གྱི་བྱ་བ་རྣམས་ལ་ཡང་།། 
བརྟུལ་ཞུགས་གསུངས་པ་གང་ཡིན་པ།། 
དེ་ཡི་གནས་དང་ཚད་རྣམས་དང་།། 
སྔོན་ནི་བདག་ཉིད་འབའ་ཞིག་ལ།། 
མཐུ་ཆེན་རྡོ་རྗེ་འཛིན་གྱི་ལྷས།། 
རབ་ཏུ་གསང་བ་གསུངས་པ་ཡིན།། 
ཉེར་འགྱུར་མངོན་དུ་ཕྱོགས་པ་དང་།། 
གསང་སྔགས་སྟེར་བར་འགྱུར་བ་དང་།། 
གཞན་དུ་ཕྱོགས་པ་གང་ཡིན་པ།། 
དེ་ཀུན་ཚངས་པ་ཁྱོད་ལ་བཤད།། 
གསང་སྔགས་ལ་སོགས་དང་ལྡན་པའི།། 
རིག་སྔགས་ཁྲོ་བོ་མང་པོ་ཀུན།། 
རྒྱལ་བའི་སྐུ་ལ་མངོན་ཕྱོགས་པར།། 
བསམ་གཏན་ངོམས་ཕྱིར་རྟག་ཏུ་གནས།། 
དུས་གསུམ་དུ་ནི་ཕྲ་མོ་འདི།། 
གསང་སྔགས་སྒྲུབ་ལ་བརྟུན་པ་ཡིས།། 
ཚངས་པ་རྟག་ཏུ་རིག་བྱ་བ།། 
ཡན་ལག་བཅུ་ཡི་ཆོ་ག་ལས།། 
མ་དད་པ་དང་སྙོམ་པ་དང་།། 
བཀྲེས་སྐོམ་ཟིལ་གནོན་དེ་བཞིན་ཏེ།། 
རྒོད་དང་ཡིད་ཀྱི་གདུང་བ་དང་།། 
ལས་ལ་ཐེ་ཚོམ་ཟ་བ་དང་།། 
བཟླས་བརྗོད་བསམ་གཏན་མི་ཞེན་དང་།། 
བསྡམ་པ་དག་ནི་བཤིག་པ་དང་།། 
ཅལ་ཅོལ་གཏམ་ལ་རབ་ཏུ་དད།། 
མི་བྱ་བ་ལ་འཇུག་པ་དང་།། 
ལོག་འདྲེན་གྱིས་ནི་བརླམས་པ་དང་།། 
རྨི་ལམ་ངན་པ་རྣམས་ཀྱང་མཐོང་།། 
སེམས་ཅན་དག་ལ་གནོད་བྱེད་དང་།། 
ལྷ་རྣམས་ལ་ནི་སྨོད་པ་དང་།། 
སྒྲུབ་པ་པོ་ཡི་ཆོ་ག་ལ།། 
གང་ཚེ་འདི་དག་བྱེད་པ་ན།། 
རྟག་ཏུ་འཚེ་བ་འབྱུང་བར་འགྱུར།། 
གསང་སྔགས་དེ་ལས་གཞན་དུ་ཕྱོགས།། 
གང་ཞིག་ཞི་བར་འདུག་པ་དང་།། 
སྒྲ་ཡི་ངོ་བོར་གྱུར་བ་ན།། 
དེ་ཚེ་སྔགས་པ་གསང་སྔགས་ལ།། 
ཉེ་བར་གྱུར་ཏེ་མངོན་དུ་ཕྱོགས།། 
ལྷ་དང་ལྷ་མིན་སེམས་ཅན་ནི།། 
དབང་ཕྱུག་ཡེ་ཤེས་འཇུག་པ་རྣམས།། 
མཐོང་ན་ཞི་བ་སྐྱེ་འགྱུར་བ།། 
དེ་ནི་མངོན་དུ་གྱུར་པ་སྟེ།། 
རྒྱལ་པོ་དང་ནི་ཕྱུག་པོ་དང་།། 
སྐྱེ་བོ་བུད་མེད་དགེ་བ་རྣམས།། 
དབང་དུ་གྱུར་ཅིང་མངོན་དུ་ཕྱོགས།། 
བུས་མོ་འཛུགས་ཤིང་སྤྱི་བོས་འདུད།། 
དེ་ལ་ཤེས་པའང་སྐྱེ་བར་འགྱུར།། 
མ་ཐོས་པ་ཡང་ཤེས་པར་འགྱུར།། 
སྐད་ཅིག་དག་ལ་ལུས་ལས་ནི།། 
བར་བར་མེ་བཞིན་འབར་བར་འགྱུར།། 
གླུ་དང་སིལ་སྙན་སྒྲ་རྣམས་དང་།། 
ལྷ་རྣམས་ཀྱིས་ནི་སྨྲ་བར་ཡང་།། 
ལྷ་མངོན་ཕྱོགས་པའི་སྔགས་པ་ཡིས།། 
དེ་དག་རྟག་ཏུ་ཐོབ་པར་འགྱུར།། 
གསང་སྔགས་ལྷ་ནི་མངོན་ཕྱོགས་པའི།། 
སྒྲུབ་པ་པོ་ནི་མཐུ་ཆེན་པོ།། 
བློ་ཅན་དཀའ་ཐུབ་འགྲུབ་པ་ཡིས།། 
ཀུན་དུ་ཞེན་པར་རྟག་ཏུ་བྱ།། 
མངོན་དུ་ཕྱོགས་པའི་གནས་ཐོབ་ན།། 
ནམ་མཁའ་རྒྱུ་བ་མངོན་པའི་གནས།། 
དབང་ཕྱུག་མང་པོ་རྟག་གྱུར་ཀྱང་།། 
གང་ཞིག་མ་མྱོས་དེ་སྔགས་རིག།
གསང་སྔགས་འབྲས་བུ་མ་ལུས་པ།། 
ཡེ་ཤེས་དབང་ཕྱུག་བརྒྱན་པ་ཡང་།། 
དེ་མྱོས་གནས་ནི་མཆོག་ཏུ་འགྲོ།། 
རང་གི་མཐུ་ཡི་ཤེས་པས་གསལ།། 
རྡོ་རྗེ་ཅན་གྱི་གསང་བའི་མཆོག།
ཚངས་པ་སྐྱོན་མེད་གང་ཡིན་པ།། 
གང་ཞིག་ཐོབ་ནས་བདེར་འགྱུར་བ།། 
ཡོངས་སུ་རྫོགས་པ་རྒྱལ་བ་བཞིན།། 
སྤྲོ་ཞིང་སྟོབས་དང་ལྡན་པ་ནི།། 
བཟླས་བརྗོད་བསམ་གཏན་དཀའ་ཐུབ་མིས།། 
གསང་སྔགས་རང་བཞིན་མེ་ཡིས་ནི།། 
སྡིག་པ་ཐམས་ཅད་བསྲེག་པར་བྱ།། 
གནས་དང་ཟས་དང་གྲང་བ་དང་།། 
ཆར་དང་རླུང་དང་ཚ་བ་ལ།། 
ཅི་མི་སྙམ་པར་ནམ་འགྱུར་ན།། 
དེ་ཚེ་ལས་ཀྱི་འབྲས་བུ་ངེས།། 
སྒྲའམ་ཡང་ན་གཟུགས་ལ་ཡང་།། 
གང་བརྩོན་པ་ནི་མི་རྨོངས་པ།། 
ཉེ་བར་གྱུར་པར་དེ་ཤེས་བྱ།། 
དཀའ་ཐུབ་ཅན་གྱིས་གནོད་པ་སྤངས།། 
གང་ཞིག་མཐོང་བ་ཙམ་གྱིས་ནི།། 
སེམས་ཅན་ཐམས་ཅད་བྱམས་འགྱུར་བ།། 
དེ་ནི་དངོས་གྲུབ་ཉེ་བར་འགྱུར།། 
བགེགས་རྣམས་ཐམས་ཅད་རྣམ་པར་སྤངས།། 
བདེ་བ་དང་ནི་སྡུག་བསྔལ་མཐའ།། 
འདོད་དང་ཁྲོ་དང་འཇིགས་པ་དང་།། 
ནད་དང་འཆི་དང་གནོད་དག་གི།། 
རྒྱུ་ནི་སྔགས་པ་རྣམས་ལ་ཡོད།། 
ནམ་ཞིག་ཉེ་བར་གྱུར་པ་ན།། 
དུས་དང་ལུས་དང་བྱ་དང་ལས།། 
ཆོས་དང་ཆོས་མིན་འབྲས་བུ་ལ།། 
དེ་ཚེ་སྔགས་ལ་མི་ལྟོས་སོ།། 
རིག་སྔགས་ཉེར་གྱུར་འདོད་པ་དང་།། 
གྲུབ་པ་དང་ནི་དེ་བཞིན་མཆོག།
ཉེས་པ་སྟོང་དག་བྱས་པ་ཡང་།། 
བཟོད་པར་འགྱུར་བ་དོགས་པ་མེད།། 
རིག་བྱུང་རྫས་བྱུང་དངོས་གྲུབ་དང་།། 
སྨན་གྱི་ཡང་ནི་ལུས་ཅན་ལ།། 
ཉེ་བར་གྱུར་དང་སྔགས་གྲུབ་པ།། 
དབང་དུ་གྱུར་པར་རྟག་པར་རོ།། 
བསམ་གཏན་གྱི་ཕྱི་མ་རིམ་པར་ཕྱེ་བ་རྫོགས་སྷོ།།།། 
སྤྱིར་ཤ་ལོ་ཀ་ལྔ་བཅུ་རྩ་གསུམ་མོ་སྐད།།།། 
