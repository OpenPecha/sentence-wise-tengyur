༄༅༅།། རྒྱ་གར་སྐད་དུ།
ཤྲཱི་ཌཱ་ཀཱརྞྞ་བ་མ་ཧཱ་ཡོ་གི་ནཱི་ཏནྟྲ་རཱ་ཛ་ནཱ་མ།
བོད་སྐད་དུ།
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བ།
ཨོཾ་སངས་རྒྱས་དཔའ་བོ་ལ་ཕྱག་འཚལ་ལོ།། 
བཅོམ་ལྡན་འདས་གསུང་གི་མངའ་བདག་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དཔའ་བོ་ཆེན་པོའི་དབང་ཕྱུག།
དེ་བཞིན་གཤེགས་པ་ཐམས་ཅད་ཀྱི་དཔའ་བོའི་སྐུ་དང་གསུང་དང་ཐུགས་ཀྱི་རྣལ་འབྱོར་མ་རྣམས་ཀྱི།
བྷ་ག་རྣམས་སུ་རྩེན་པ་དང་ལྡན་པར་གྱུར་ཏོ།། 
དེར་དཔའ་བོ་ཆེན་པོའི་དབང་ཕྱུག་གིས་བཀའ་སྩལ་པ།
བདེ་བ་ཆེན་པོའི་ཏིང་འཛིན་གྱིས།། 
དབང་པོའི་དྲ་བ་བདག་གིས་མཐོང་།། 
འཁོར་བ་དང་ནི་ངེས་འབྱུང་གིས།། 
མྱ་ངན་འདས་པ་སོ་སོར་བསྐྱེད།། 
དེ་ཡི་དབུས་སུ་སྐུ་ཆེན་པོ།། 
བདག་གི་དབང་པོ་ཡིས་རིག་གོ།། 
དཔའ་བོ་རང་གི་རང་བཞིན་ནི།། 
ཡེ་ཤེས་རྒྱ་མཚོར་མཉན་པར་བགྱི།། 
རྣལ་འབྱོར་མ་འཁོར་ལོ་དབུས་སུ།། 
ཕག་མོ་བདག་ནི་འདྲི་བའོ།། 
དབང་པོའི་དྲ་བ་ཅི་རུ་བཤད།། 
བདག་གིས་གང་དུ་བཤད་པར་བྱ།། 
མཐོང་བ་དང་ནི་ཆེན་པོའི་སྒྲ།། 
བདེ་བ་ཟ་བ་དེ་བཞིན་ཅི།། 
ཏིང་འཛིན་མིང་ཅི་དེ་ལ་ནི།། 
བྱུང་བ་ཉམས་པར་བྱས་པ་དང་།། 
འཁོར་བ་ཡང་དག་བྱུང་བ་ནི།། 
གང་དུ་ཐིམ་པར་འགྱུར་བ་ཡིན།། 
བཅོམ་ལྡན་མྱ་ངན་འདས་པའི་མིང་།། 
ཇི་ལྟར་སླར་ཡང་ཡོངས་སུ་བསྐྱེད།། 
སྐུ་བརྗོད་པ་ནི་གསུང་བར་མཛོད།། 
ཉིད་ཀྱི་དབང་པོས་རིག་པ་ནི།། 
བདེ་བ་ཆེན་པོར་བཞུགས་གྱུར་པའི།། 
བདག་གི་བདག་པོས་གསུང་བར་མཛོད།། 
དཔའ་བོའི་དབང་ཕྱུག་ཆེན་པོས་བཀའ་སྩལ་པ།
ཕག་མོ་ལྷ་རྫས་པདྨ་ཅན།། 
ལྷ་མོ་རྩེ་གཅིག་ཡིད་ཀྱིས་ཉོན།། 
སྔོན་དུ་སྤྱོད་པའི་མཚན་ཉིད་ནི།། 
མདོར་བསྡུས་པ་ཡིས་བཤད་པར་བྱ།། 
དབང་པོ་འཇིག་རྟེན་མཆོག་ཆོས་བཤད།། 
དྲ་བ་དེ་ལ་ཡིད་རོལ་པའོ།། 
བདག་གི་ང་རྒྱལ་ཙམ་གྱིས་ནི།། 
དམ་ཚིག་མཆོག་གང་བྱུང་བའོ།། 
དེ་ཕྱིར་ཡེ་ཤེས་ཆེ་མཐོང་སྟེ།། 
ཐབས་ཆེན་བདེ་ལ་བཞུགས་པས་སོ།། 
གང་དུ་དབང་པོ་རྣམས་ཀྱིས་ཟ།། 
དེ་ཡིས་ང་ཡི་མིང་སྔོན་སོང་།། 
དེ་ཚེ་ཏིང་ངེ་འཛིན་ཙམ་དུ།། 
ཐུབ་པ་སྐྱེས་མཆོག་རྣམས་ཀྱིས་གསུངས།། 
ཡང་དག་ལྷག་རྟོགས་ཡེ་ཤེས་ནི།། 
སངས་རྒྱས་རྣམས་ཀྱི་ལྷ་དབང་པོས།། 
དེ་རྣམས་སུ་བྱུང་བའི་སྦྱོར་བས།། 
མཁའ་འགྲོ་མཆོག་མང་གིས་བྱས་སོ།། 
བདེ་དང་མི་བདེ་གཉིས་ཉམས་ལས།། 
སླར་ཡང་འདིར་ནི་བྱུང་བ་སྟེ།། 
སྒྲ་ཡི་གཟུགས་ལས་བྱུང་ཞིང་ཐོན།། 
དམ་ཚིག་སྤྱོད་པའི་སྤྱོད་ཡུལ་ལོ།། 
སེམས་གསུམ་རྣམས་ཀྱི་དབྱེ་བ་ཡིས།། 
གྲུབ་མོ་ཁྱོད་ཀྱིས་ཤེས་པར་གྱིས།། 
འདི་ཡིས་རང་བྱུང་བཅོམ་ལྡན་འདས།། 
དཔའ་བོ་མཁའ་འགྲོ་དྲ་བའི་སྡོམ།། 
བྱུང་དང་འབྱུང་བའི་དུས་སུ་ནི།། 
ཡོངས་སུ་གསལ་བ་འོད་གསལ་བའོ།། 
དེ་ཕྱིར་འཇིག་རྟེན་འཁོར་བར་བྱེད།། 
དེ་ནི་འཁོར་བར་ཡོངས་སུ་བརྗོད།། 
འདིར་ནི་སྒྱུ་མ་སྐྱེས་དེ་བཞིན།། 
དེ་ནི་ཐིམ་པའི་དངོས་པོའང་མེད།། 
མྱང་འདས་གཞན་པའི་རྫས་ཡོད་ཡིན།། 
འཁོར་བ་ཡི་ནི་ཕྱི་རོལ་སོན།། 
སྲིད་པའི་རྩེ་མོ་གང་འཛིན་པ།། 
དེ་ཕྱིར་མྱ་ངན་འདས་པར་བརྗོད།། 
གཟུགས་ནི་སྒྱུ་མ་ལྟ་བུའི་སྐུ།། 
དེ་ཡི་གནས་ལ་རྣམ་པར་འཕྲོ།། 
བདག་ཆེན་ཡེ་ཤེས་གཟུགས་ཀྱི་ནི།། 
དབང་པོས་གསལ་བར་རིག་པ་སྟེ།། 
ལྷ་དང་སྦྱིན་བྱེད་ལ་སོགས་པས།། 
མི་མཐོང་མཁའ་ལ་འགྲོ་བའི་གཟུགས།། 
ལྷ་ཁྱོད་ཀྱིས་ནི་གསུང་རྣམས་ཀྱི།། 
ཡེ་ཤེས་ཆེན་པོའི་རོས་བདག་ཚིམ།། 
དེ་རིང་བདག་ལ་ཐེ་ཚོམ་མཆིས།། 
དཔའ་བོ་རྣམས་ཀྱི་རང་བཞིན་ཅི།། 
བཅོམ་ལྡན་འདས་ཀྱིས་བཀའ་སྩལ་པ།། 
དཔའ་རྣམས་ཐམས་ཅད་རང་བཞིན་ཏེ།། 
རང་བཞིན་དེ་རྣམས་ཆོས་ཅན་ནོ།། 
འདིར་ནི་འདོད་པའི་དུས་བརྗོད་དེ།། 
འདོད་པ་སེམས་ལས་ཡོངས་སུ་བྱུང་།། 
འདོད་དང་སེམས་གཉིས་དག་ལས་ནི།། 
བྱུང་བ་གཟུགས་ནི་གཙོ་བོའོ།། 
འཇིག་རྟེན་གསུམ་དུ་རྙེད་དཀའ་བ།། 
ཐོག་མ་དབུས་མཐར་ཡང་དག་གནས།། 
གང་ཞིག་མཐའ་མ་རྣམས་ཀྱི་སེམས།། 
སེམས་དེ་རོ་མཉམ་གྱུར་པའོ།། 
དཀྱིལ་འཁོར་ཆེན་པོའི་སྦྱོར་བ་ལས།། 
མཁའ་འགྲོ་དེ་ནི་དེ་ཕྱིར་བྱུང་།། 
རྡོ་རྗེ་མཁའ་འགྲོ་བདག་ཉིད་ཆེ།། 
ས་གསུམ་པོ་ནི་བསྒྲུབ་པར་བྱ།། 
གང་ཚེ་སྔོན་དུ་ཡང་དག་བྱུང་།། 
འགྲོ་བའི་གཙོ་བོ་ཚངས་པའོ།། 
གནས་དང་དེ་བཞིན་ཇི་ལྟར་སྟོང་།། 
མགོན་པོ་སེམས་ཅན་རྣམ་གྲོལ་བྱེད།། 
དེ་ཚེ་འཇིག་རྟེན་ཁམས་གཞན་གྱིས།། 
ཆུང་ངུ་འདིར་ནི་བསྐུལ་བའོ།། 
གསོན་གསོན་བྱང་ཆུབ་སྤྲོས་སོན་པའི།། 
སེམས་ཅན་བསྒྲལ་བའི་སེམས་མེད་པ།། 
སྒྱུ་མའི་རང་བཞིན་ཁྱོད་བཞུགས་ནས།། 
ཁམས་གསུམ་མ་ལུས་བསྒྲལ་བར་མཛོད།། 
ཡོན་ཏན་དག་འདི་ཐོས་ནས་ནི།། 
སེམས་ཅན་གྲོལ་བྱེད་འདི་ལྟར་བསྒོམ།། 
དེ་བཞིན་གཤེགས་པ་ཀུན་རྣམ་པ།། 
འགྲོ་བའི་གཙོ་བོ་ཧེ་རུ་ཀ།། 
དཔལ་ནི་སྔོན་དུ་མངོན་བརྗོད་པས།། 
རྟེན་ལ་སོགས་པ་བསྐྱེད་པ་སྟེ།། 
གླུ་དང་རོལ་མོ་དྲི་ཟ་དང་།། 
གཞན་རྣམས་གང་རྣམས་དེ་རྣམས་དང་།། 
འགྲོ་བའི་སྡེ་དང་ལས་དང་ནི།། 
དེ་ཡི་རྒྱུན་ལས་ཡོངས་སུ་བྱུང་།། 
དེ་ལ་སོགས་པ་མཐའ་མེད་དང་།། 
སྟོང་ཕྲག་སུམ་ཅུ་རྩ་གསུམ་མོ།། 
གསང་བ་མཆོག་གི་དགྱེས་པ་ན།། 
ཐམས་ཅད་བདག་ཉིད་རྟག་ཏུ་བཞུགས།། 
དེ་ཉིད་རྣམ་པ་བཅུ་དྲུག་དང་།། 
སྐྱེ་བ་དང་ནི་ཐིམ་པའི་རྒྱུ།། 
རྣལ་འབྱོར་རྣལ་འབྱོར་མའི་དེ་ཉིད།། 
ཟླ་བའི་དབྱེ་བས་འགྲོ་བའོ།། 
དགའ་བ་རྟག་ཏུ་ཤེས་བྱས་ནས།། 
ཚེས་གཅིག་ཟླ་བ་འཕེལ་བས་སོ།། 
ནག་པོ་སོགས་དང་དཀར་མཐར་ཡང་།། 
ཐུང་ངུ་དེ་བཞིན་འདིར་ཤེས་བྱ།། 
འདི་སྐད་ཐོས་པ་བདག་གི་ངག།
གསང་བའི་འདོད་པ་ཐམས་ཅད་སྟེར།། 
དེ་བཞིན་འདིར་བདག་ཐེ་ཚོམ་མཆིས།། 
གསང་བ་ལ་སོགས་གསུང་ནི་ཅི།། 
བདག་གི་བདག་པོས་གསུང་བར་མཛོད།། 
སེམས་ཅན་རྣམས་ཀྱི་དོན་བྱེད་པ།། 
ལྷ་མོ་ཆེན་མོ་བདག་དགའོ།། 
སེམས་ཅན་ཀུན་གྱི་དགོས་པའི་རྒྱུར།། 
མདོར་བསྡུས་བདག་གིས་བཤད་བྱ་སྟེ།། 
རྩེ་གཅིག་པ་ཡི་སེམས་ཀྱིས་ཉོན།། 
གསང་བ་ཁམས་ཐམས་ཅད་ཀྱི་མཐའ།། 
དབང་པོའི་གནས་ནི་མཆོག་ཡིན་ལ།། 
རྣམ་ཤེས་ཕུན་ཚོགས་དེ་རྣམས་སུ།། 
དགྱེས་པ་ནམ་མཁའ་ལས་བྱུང་བའོ།། 
ཐམས་ཅད་བདག་ཉིད་ཁམས་གསུམ་གྱི།། 
ཁྱབ་བྱའི་གཟུགས་སུ་ཡང་དག་སོན།། 
རྟག་བཞུགས་གཉིས་སུ་མེད་པའི་ཆོས།། 
སྒྱུ་མ་རྨི་ལམ་ལྟ་བུ་མཆོག།
ཡང་ན་བདག་མེད་བཅུ་དྲུག་དང་།། 
ཁྱད་པར་དུ་ཡང་སྙིང་རྗེའོ།། 
དེ་ཡི་རྣམ་པ་ཡེ་ཤེས་ཆེ།། 
དེ་ཁོ་ན་ཉིད་ཀུན་དུ་སོན།། 
འདིར་ནི་སྐྱེ་བར་གོ་བྱ་བ།། 
རྣལ་འབྱོར་རྗེས་སུ་རྣལ་འབྱོར་རོ།། 
ཐིམ་པ་སྒྲུབ་པ་གཉིས་དང་ནི།། 
དེ་བཞིན་བསྙེན་པ་གཉིས་ཀྱང་ངོ།། 
རྣལ་འབྱོར་ཐིག་ལེར་བཤད་པ་སྟེ།། 
ཕྲ་མོའི་རྣལ་འབྱོར་རྣལ་འབྱོར་མའོ།། 
དུས་ཀྱིས་ཕྱེད་དང་ཟླ་བ་ཡི།། 
རྫོགས་ལྡན་གསུམ་གཉིས་རྩོད་དུས་སོན།། 
འདི་ཡི་རྡོ་རྗེའི་ཞལ་བཞི་པོ།། 
དགའ་བ་བརྒྱད་གཉིས་སུ་འགྱུར་ཏེ།། 
ཆ་ཤས་བཅུ་དྲུག་རྣམ་ལྡན་པའི།། 
ཕྱོགས་ཀྱི་དབྱེ་བས་འགྲོ་བའོ།། 
ཐུང་ངུ་ཉི་མའི་རྒྱུ་བ་ཡིས།། 
དེ་བཞིན་དུ་ནི་ཆ་ཤས་ཟ།། 
བུད་མེད་ཀུན་གྱི་སྒྱུ་མའི་རྒྱ།། 
གཉིས་མེད་ཡེ་ཤེས་བླ་ན་མེད།། 
བྱང་ཆུབ་སེམས་འོད་ཆེན་པོར་ནི།། 
རྣལ་འབྱོར་ཆེན་པོ་ངེས་པར་འགྲོ།། 
སྟོང་ཉིད་སྙིང་རྗེ་དབྱེར་མེད་དེ།། 
དངོས་རྣམས་ནམ་མཁའི་མེ་ཏོག་བཞིན།། 
སད་པ་ན་ཡང་ཉམས་པ་སྟེ།། 
དེ་གནས་ཀུན་དུ་གནས་མིན་པའོ།། 
རྨི་ལམ་ཡུལ་མེད་ལས་བྱུང་བ།། 
དབང་པོ་ཀུན་ལས་བྱུང་བ་མེད།། 
གཉིད་ལོག་པ་ཡི་སྟོབས་ཀྱིས་ནི།། 
ས་གསུམ་པོ་ནི་བཟའ་བར་བྱ།། 
གཉིད་མཐུག་སྐྱེས་པའི་དུས་དེ་ལྟར།། 
སད་མེད་གཉིད་མེད་རྨི་ལམ་མེད།། 
འདས་པའི་བདེ་བའི་དུས་རྣམས་སུ།། 
སངས་རྒྱས་ཉིད་ཀྱང་ལྷག་པར་གནས།། 
མཁའ་འགྲོ་ཀུན་དངོས་སེམས་དཔའ་ནི།། 
རྡོ་རྗེ་མཁའ་འགྲོ་མཆོག་ཏུ་བདེ།། 
ལས་ཀྱི་ཡུལ་ནི་བསྙེན་བྱས་ན།། 
སུམ་ཅུ་རྩ་གསུམ་དུ་ལྟུང་ངོ།། 
མ་རིག་པས་བསླང་ངེས་པར་ནི།། 
འགྲོ་བ་དམྱལ་སོགས་འཇིགས་པ་ཆེ།། 
དེ་ཕྱིར་སངས་རྒྱས་ཆོས་དགེ་འདུན།། 
རྫུ་འཕྲུལ་ཆེ་འདིར་རྗེས་ཆགས་བྱ།། 
ཇི་ལྟར་བཅོམ་ལྡན་འདས་བདག་པོ།། 
མཁའ་འགྲོ་མ་ཀུན་གྱི་ནི་མིང་།། 
དེ་ནི་བདག་ལ་སེམས་པས་གསུངས།། 
མཁའ་འགྲོ་ཀུན་ལ་བདག་མཆོག་ཏུ།། 
གསང་བ་དེར་ནི་བཏུད་བྱས་ནས།། 
ཕག་མོ་ལྷ་རྫས་རྣལ་འབྱོར་མ།། 
གཉིས་མེད་ཚིག་གིས་ཇི་ལྟར་ཞེས།། 
དེ་བཞིན་ཡང་ནས་ཡང་དུ་དྲིས།། 
མཁའ་འགྲོ་མའི་བདག་པོས་བཀའ་སྩལ་པ།
ཕྲ་མོའི་རྣམ་པ་ར་གསུམ་སྟེ།། 
རྣམ་པར་ཤེས་པ་གསུམ་གྱི་རྒྱུ།། 
དེ་ཕྱིར་ཕྲ་མོར་རིག་བྱ་སྟེ།། 
རྩ་འབྱུང་བ་ནི་བདག་ཉིད་ཆེ།། 
སུམ་ཅུ་རྩ་བདུན་རྣལ་འབྱོར་མ།། 
རེ་རེ་ལ་ནི་དེ་ཡོངས་ལྡན།། 
མཁའ་འགྲོ་མ་ཀུན་དེར་བཤད་དེ།། 
གཞན་ཡང་དེ་ལྟར་ངོ་མཚར་ཆེ།། 
མིང་མདོར་བསྟན་པའི་རྒྱ་མཚོ་འདིར།། 
དེ་ཀུན་ཇི་ལྟ་བཞིན་བཤད་བྱ།། 
ཟླ་བ་འོ་མ་སྣུམ་པ་མོ།། 
འཇམ་མ་འདོད་མ་ཀུན་སྦྱིན་མ།། 
མ་དང་སྲིང་མོ་བུ་མོ་དང་།། 
སྲིང་མོའི་བུ་མོ་ནེ་ནེ་མོ།། 
གཉེན་མོ་ཕ་ཡི་མ་དང་ནི།། 
ཞང་པོ་ཡི་ཡང་ཆུང་མ་དང་།། 
པད་ཅན་དུང་ཅན་སྣ་ཚོགས་མ།། 
གླང་པོ་མ་དང་མྱོས་བརླབས་མ།། 
གཟུགས་མ་སྒྲ་མ་དྲི་མ་དང་།། 
རོ་མ་རེག་མ་ཡིད་མ་དང་།། 
ཆོས་དབྱིངས་མ་དང་ཚོགས་ཅན་མ།། 
གཉིད་མ་ལེ་ལོ་མ་གཞན་གནོན།། 
རློམ་པ་མོ་དང་སྒེག་མོ་དང་།། 
བཟང་ཞལ་མ་དང་དྲག་མོ་མ།། 
འཐུང་མ་ཟ་མ་འཇིགས་པ་མོ།། 
ཧ་ཧ་སྒྲོགས་མ་དུར་ཁྲོད་མ།། 
བཅོམ་ལྡན་དགྱེས་མར་རྟག་ཏུ་བཤད།། 
སུམ་ཅུ་རྩ་བདུན་རྣལ་འབྱོར་མ།། 
ལས་ཀྱི་ཆོ་ག་བླངས་པ་ཡིས།། 
གཞན་གྱི་མིང་ཡང་ཤེས་པར་བྱ།། 
གང་ཞིག་གང་གིར་མངོན་བརྗོད་པའི།། 
རྩ་དེ་འདིར་ནི་བརྗོད་པའོ།། 
དེ་རྣམས་སེམས་དཔའ་བདེ་རང་བཞིན།། 
མཐར་གྱུར་མཆོག་ཏུ་ཞི་བའོ།། 
རྡོ་རྗེ་མཁའ་འགྲོའི་དངོས་པོ་ཡང་།། 
མཆོག་ཏུ་ཟག་མེད་རྣལ་འབྱོར་ལྡན།། 
མདོག་དང་ཕྱག་སོགས་རྣམ་པ་རུ།། 
སྲིད་པའི་འཁོར་ལོར་ཡང་དག་བྱུང་།། 
གནས་དང་ཉེ་བའི་གནས་སོགས་འདིར།། 
པུལླི་ར་སོགས་དབུས་སུའོ།། 
གང་ཞིག་གང་གི་ལྷའི་བདག་པོ།། 
དེ་ནི་དེ་དང་དེས་རྒྱས་གདབ།། 
ཉིད་དང་བདག་ཏུ་རྩེན་གྱུར་པའི།། 
བདེ་བ་ཀུན་དང་ཡང་དག་ལྡན།། 
འདི་ཡིས་རང་བྱུང་བཅོམ་ལྡན་འདས།། 
གཅིག་པུ་དེ་བཞིན་དང་པོའི་ལྷ།། 
མཁའ་འགྲོ་མ་ཀུན་བདེ་སྟེར་བའི།། 
བཅོམ་ལྡན་རྡོ་རྗེས་འདི་གསུངས་སོ།། 
ནམ་མཁའ་ཐོག་མ་ཐ་མ་མེད།། 
གང་འདྲར་མཆོག་ཏུ་འདུ་ཤེས་པ།། 
དེ་འདྲར་བདག་ནི་རིག་པ་སྟེ།། 
སྣང་མེད་པར་ཡང་ཡོངས་སུ་གསལ།། 
དེར་ནི་འབྱུང་བའང་ཡོད་མིན་ཏེ།། 
འཇིག་རྟེན་པ་ཡི་ཐ་སྙད་མཆོག།
ཇི་ལྟར་མཁའ་ལས་མེ་བྱུང་བ།། 
བླ་མེད་མེ་འདིར་དེ་བཞིན་ནོ།། 
རོ་བྲོ་བ་ནི་གཅིག་དངོས་ལ།། 
དེ་ཡི་ནང་ན་དངོས་མང་པོ།། 
གཅིག་དང་དུ་མའི་རང་བཞིན་འདིས།། 
ཐམས་ཅད་རོ་སྟེ་རོའི་ཁྱབ་བདག།
ཕོ་ཉ་རྣམས་ཀྱི་བདག་པོ་ཡིས།། 
ས་གསུམ་པོ་ནི་མཆོག་ཏུ་ཟ།། 
ཐབས་དང་ཤེས་རབ་སྙིང་རྗེ་ཆེ།། 
ལྷ་ཡི་བདག་པོ་གཞན་མེད་དོ།། 
འདོད་ཆགས་མ་ཡིན་ཆགས་བྲལ་མིན།། 
དབུ་མར་ཡང་ནི་མི་དམིགས་སོ།། 
དེ་ལྟར་བརྟག་ཤེས་རྣལ་འབྱོར་པས།། 
འདོད་བྱ་ཀུན་ལ་ལོངས་སྤྱད་བྱ།། 
རྟག་ཏུ་ནང་དུ་གྱུར་བྱས་ནས།། 
ཁ་དོག་རྣམས་ནི་ཞལ་ལས་བྱུང་།། 
རྟག་ཏུ་ལུས་ཀྱིས་སྦྱིན་པ་སྟེ།། 
སེམས་ལས་བྱུང་བ་སྤང་བར་བྱ།། 
དེ་ལྟར་འདོད་ཆགས་སྒྱུ་མཐའ་ལ།། 
རོལ་པ་མཆོག་གི་གོ་འཕང་ངོ།། 
འདོད་ཆགས་བྲལ་བ་དགའ་བ་གསུམ།། 
སྤངས་པ་དབུ་མ་ཟག་པ་མེད།། 
གཟུང་བར་བྱ་བ་མིན་པ་སྟེ།། 
དངོས་པོའི་རང་བཞིན་འདོད་ཆགས་མིན།། 
བྲལ་བའི་དགའ་བ་ཉམས་པ་སྟེ།། 
དེ་ལའང་དགའ་བར་མི་བྱའོ།། 
དེ་གཉིས་དབུས་ན་གནས་པ་ཡིས།། 
ཆོས་དེ་ལ་ཡང་དགའ་དམིགས་མེད།། 
དབྱེ་བ་མེད་པ་ཡི་ནི་ཆོས།། 
རྡོ་རྗེ་ལ་ནི་དགའ་བར་གྱིས།། 
ལྷ་ཡི་རྣམ་པའི་རྣལ་འབྱོར་བ་དག།
སྐད་ཅིག་མངོན་སུམ་བྱེད་པའོ།། 
ལུགས་མ་ལ་སོགས་རྣལ་འབྱོར་གྱིས།། 
རྣམ་པར་བྱས་པའི་དབྱིབས་སུ་འགྱུར།། 
སྟོང་ཉིད་རང་བཞིན་གཟུགས་རྣལ་འབྱོར།། 
རང་བྱིན་རླབས་པའི་མཚན་ཉིད་དོ།། 
བདག་བྱིན་རླབས་དང་བྲལ་རྣལ་འབྱོར།། 
སྦུན་སྐོགས་དུམ་བུ་བཞིན་ཤེས་བྱ།། 
འདི་འདྲའི་མཚན་ཉིད་མཆོག་གྱུར་པ།། 
སྐྱེ་བོ་ཕྱུགས་རྣམས་ཀྱིས་མི་ཤེས།། 
དེ་ཕྱིར་སྒྱུ་འཕྲུལ་འདི་བསྒོམས་ན།། 
བྱང་ཆུབ་བླ་ན་མེད་པ་འཐོབ།། 
སྐྱེ་བ་འདི་ལ་གླེན་པ་ཉིད།། 
ཤེས་རབ་སྙན་དངགས་སྐྱེས་བུར་འགྱུར།། 
འདི་འདྲའི་ཡོན་ཏན་ཚོགས་ལྡན་པས།། 
རྨི་ལམ་དང་ནི་མཉམ་པར་ལྟོས།། 
རྣལ་འབྱོར་རྣལ་འབྱོར་མའི་རྒྱུད་དུ།། 
འགྲོ་སྟེ་དེ་ཕྱིར་འཇིག་རྟེན་པའོ།། 
མངོན་སུམ་རང་ཉིད་སྔགས་ཀྱི་སྐུ།། 
འཁོར་ལོ་གསུམ་རྣམས་ཉིས་འགྱུར་རོ།། 
གཅིག་ལ་འཁོར་ལོ་གསུམ་བཤད་དེ།། 
གཉིས་པ་ཉིས་འགྱུར་དུ་ནི་འདོད།། 
འཁོར་ལོ་གསུམ་པོ་ཐབས་ཤེས་རབ།། 
སྙོམས་པར་འཇུག་པར་འཆད་པའོ།། 
དེ་ནི་ཉིས་འགྱུར་ཤེས་བྱ་སྟེ།། 
འཁོར་ལོ་ཉིས་འགྱུར་དེས་བཤད་དོ།། 
ཁམས་གསུམ་གྱི་ནི་གནས་ཆེན་པོ།། 
དཀྱིལ་འཁོར་འཁོར་ལོ་བསྒོམ་པའོ།། 
དཔའ་བོ་ཐམས་ཅད་མཉམ་སྦྱོར་བ།། 
རྡོ་རྗེ་སེམས་དཔའ་བདེ་བའི་མཆོག།
དེ་བཞིན་གཤེགས་པ་དཔའ་དབང་ཆེ།། 
བཅོམ་ལྡན་རྡོ་རྗེས་འདི་གསུངས་སོ།། 
ཆོས་དང་ཆོས་མིན་གང་དུ་ནུབ།། 
བྱང་ཆུབ་དེར་ནི་སེམས་གཟུང་གིས།། 
གྲུབ་པ་ལྷ་དང་ལྷ་མ་ཡིན།། 
དབང་པོ་དང་ནི་ཡུལ་དང་ནི།། 
ཁམས་དང་སྐྱེ་མཆེད་ཐམས་ཅད་ནི།། 
སྐྱེ་བ་དང་ནི་འགག་པ་སྟེ།། 
རྨོངས་པ་འཆིང་ཞིང་མཁས་པ་ནི།། 
ཡོངས་སུ་ཤེས་པས་གྲོལ་བའོ།། 
སེམས་འདི་རང་ཉིད་མངོན་སུམ་དུ།། 
ཁམས་གསུམ་དུ་ནི་རྣམ་པར་གནས།། 
བདག་དང་མཆོག་ཁྱོད་གཉིས་མེད་ལས།། 
ཚོགས་པའི་གཙོ་བོ་བྱུང་བའོ།། 
སྤྱོད་ལམ་ལ་སོགས་བྱེ་བྲག་ཆོས།། 
མདོ་སྡེ་རྣམ་ཤེས་དབུ་མ་པ།། 
མོས་པའི་སེམས་ཅན་རྣམས་བཤད་དེ།། 
བདེན་པ་མ་ཡིན་རྫུན་པ་མིན།། 
ཕྱག་ནི་བཅུ་གཉིས་དང་ལྡན་ཏེ།། 
དེ་བཞིན་ཞལ་ནི་བཞི་པའོ།། 
ཁ་དོག་ནམ་མཁའ་སྔོན་པོ་ལ།། 
སྤྱན་གསུམ་བརྐྱང་བསྐུམ་ལྡན་པ་སྟེ།། 
འཕྲོག་བྱེད་དཀར་མོ་མཉམ་པར་མནན།། 
གཞན་ནི་འབུམ་ཚོ་སྟོང་ཕྲག་གི།། 
གང་དང་གང་གི་རྒྱུད་ཀྱི་ནི།། 
ཕྱི་དང་གསང་བ་ནང་བདག་ཉིད།། 
དེ་དང་དེ་ཡི་གཟུགས་ངེས་པར།། 
ལྷ་ནི་ཧེ་རུ་ཀའི་བདག་ཉིད།། 
རྒྱུད་དང་རྒྱུད་ཀྱི་ནང་མཆོག་ཏུ།། 
དབྱེ་བ་མོས་པའི་དབང་གིས་ཏེ།། 
མིང་ནི་དེ་འདྲར་ཤེས་པར་བྱ།། 
འོན་ཀྱང་ཧེ་རུ་ཀ་བསྲེས་པའོ།། 
ཁ་དོག་དེ་དང་འདྲར་ཤེས་བྱ།། 
བཞུགས་ཚུལ་ཧེ་རུ་ཀའི་རྣམ་པ།། 
ས་ནི་བཅུ་གཉིས་རྣམས་ཀྱི་རྒྱུ།། 
དེ་ཡིས་ཧེ་རུ་ཀ་དང་འདྲ།། 
རྡོ་རྗེ་མཁའ་འགྲོ་དེ་བཞིན་གཤེགས།། 
དཔའ་བོ་ཐམས་ཅད་མཉམ་སྦྱོར་བ།། 
རྡོ་རྗེ་སེམས་དཔའ་བདེ་བའི་མཆོག།
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས།
ཡེ་ཤེས་ཀྱི་རྒྱ་མཚོ་ལ་འཇུག་པ་སྟེ་འདི་ནི་ལེའུ་དང་པོའོ།།།། 
ཕག་མོ་ལྷ་རྫས་རྣལ་འབྱོར་མས།། 
སླར་ཡང་རྡོ་རྗེ་མཆོད་བྱས་ཏེ།། 
བཅོམ་ལྡན་བདག་པོས་བསྟན་པར་མཛོད།། 
ཕག་མོ་ཅི་ཡིས་ཡོངས་སུ་བྱུང་།། 
སྐྱེད་པ་གང་གིས་བསྐྱེད་པ་ཡིན།། 
རང་བཞིན་ཇི་ལྟར་དུ་ནི་འདོད།། 
བདག་བྱུང་བ་ཡི་རྒྱུ་མཚན་ཅི།། 
འདིར་ནི་དགོས་པ་ཇི་ལྟར་ཡིན།། 
དབང་པོ་དང་ནི་ཡུལ་ཐམས་ཅད།། 
ལྟེ་བའི་དཀྱིལ་འཁོར་དུ་རབ་ཞུགས།། 
སྤྱི་བོའི་རྡོ་རྗེ་གུར་དུ་ནི།། 
སྟེང་དུ་ཁ་བལྟས་རླུང་འབབ་བོ།། 
འདོད་ཆགས་ཉི་མའི་དབུས་སུ་ནི།། 
སྐད་ཅིག་གིས་ནི་སྤྲུལ་ཐིམ་གྱུར།། 
དེར་སྐྱེས་པ་ཡི་ཕག་མོ་ནི།། 
བྷ་ག་ལིངྒ་ཡིད་ལས་བྱུང་།། 
བདེ་བ་ཆེན་པོའི་རང་བཞིན་ཁམས།། 
དེ་རྣམས་ལས་ནི་སྔོན་དུ་སྐྱེས།། 
རང་བཞིན་བདག་མེད་གཅིག་པུ་སྟེ།། 
མཁའ་མཉམ་རྣལ་འབྱོར་གཟུགས་ཅན་ནོ།། 
རྒྱུ་མཚན་སྐྱེ་བོ་སྒྲོལ་བ་དང་།། 
སྙིང་རྗེའི་གཟུགས་རང་བཞིན་དུ་བྱུང་།། 
འདིར་ནི་དགོས་པ་གཉིས་རིག་སྟེ།། 
ཕྱག་རྒྱ་སྦྱོར་བ་རབ་སྒྲུབ་པའོ།། 
ཁྱོད་ནི་ལྷ་མོའི་བདག་པོ་སྟེ།། 
ཀུན་དུ་སྤྱོད་པ་མང་སྤྱོད་པའོ།། 
སྔགས་ཀྱི་ཕྲེང་བ་བརྗེ་བྱས་ནས།། 
ཨ་ཡིག་ལ་སོགས་དེའི་ཁྱབ་བདག།
ཡང་ན་ཕག་མོའི་རྩ་བ་དང་།། 
གོ་ཆའི་སྔགས་རྣམས་ཀྱིས་ལྡན་ཏེ།། 
ཡི་གེ་རེ་རེའི་སྔགས་ཀྱི་ནི།། 
སྤྱོད་པ་སྡོམ་པར་སོན་པའོ།། 
རྣལ་འབྱོར་མ་མཆོག་སྐྱེ་བ་ནི།། 
རྩ་ཡི་མཆོག་གི་གྲོང་དུ་སྟེ།། 
སྟོང་ཕྲག་བདུན་ཅུ་རྩ་གཉིས་ཀྱི།། 
དབུས་མ་ཨ་བ་དྷཱུ་ཏཱིའོ།། 
དབུ་མ་འདི་ལྟར་ཐམས་ཅད་ཀྱི།། 
ཁྱབ་བྱེད་དུ་ནི་རྣམ་པར་གནས།། 
དེ་ཕྱིར་ཕག་མོ་གཙོ་མོ་ཡི།། 
གོ་འཕང་མཆོག་བཞིན་ཤེས་པར་བྱ།། 
རྡོ་རྗེ་ལ་སོགས་མིང་ཐོག་མར།། 
ཨ་རྡོ་རྗེ་དང་ཀ་རྡོ་རྗེ།། 
སྔགས་མཐར་དེ་ལ་སོགས་པ་སྟེ།། 
ཡང་ན་སོ་སོ་ཐ་དད་དུའོ།། 
གང་གིས་དུས་སུ་སྔགས་ཟློས་པ།། 
དེའི་དུས་རྣམས་སུ་རྣལ་འབྱོར་ལྡན།། 
ལྟེ་བ་སྤྱི་བོ་སྙིང་གྱེན་དུ།། 
འདི་ལྟར་འགྲོ་དང་འོང་བ་མེད།། 
དཔའ་བོ་རྣལ་འབྱོར་མ་གཙོ་མོ།། 
དེ་ནི་བདག་ཉིད་རྣམ་པར་འཕྲོ།། 
རང་གི་འཁོར་ལྡན་རྣལ་འབྱོར་མ།། 
ཞིང་དང་ཞིང་རྣམས་སུ་ནི་འགྲོ།། 
ལྷ་མོ་ཁྱོད་ནི་བདག་པོ་སྟེ།། 
ང་དང་ལྷན་ཅིག་ཁ་སྦྱོར་རོ།། 
དུས་དང་དུས་ནི་མ་ཡིན་པར།། 
ནམ་མཁའི་བུ་གའི་ནང་འདུག་ནས།། 
དེ་བཞིན་སྐྱེ་གནས་ལམ་འཐོན་ནས།། 
འཆི་བ་མེད་པའི་ས་བོན་འཛག།
དེར་ནི་འཕོ་མེད་ཡེ་ཤེས་བྱ།། 
ཧིག་ཕྱེད་ཡི་གེས་བསྒོམ་བྱ་སྟེ།། 
མི་མོ་སྐྱེས་བུའི་དུས་སུ་ཡང་།། 
མཆོག་ཏུ་ཟག་མེད་མངོན་པར་བྱ།། 
དེ་བྱུང་བ་ཡི་རིག་མ་ཆེ།། 
སྒོམ་པའི་བདག་ཉིད་ཀྱིས་བྲིའོ།། 
ཐོག་མར་རྣམ་སྣང་མགོན་པོ་སྟེ།། 
རི་མོ་གསུམ་བསྐོར་ལྟེ་འོག་གནས།། 
ལངས་ནས་མགྲིན་པའི་བར་དུ་འགྲོ།། 
ས་གསུམ་སྒྲོན་མ་ལྟ་བུར་སོན།། 
གཞན་པའི་སྔགས་ནི་ས་མཐའ་འདྲ།། 
དེ་ལས་ཟླ་འབབ་གཡོན་ནས་སོ།། 
སྔགས་འདི་ཐིག་ལེས་བརྒྱན་པ་སྟེ།། 
སྔགས་ནི་རྣལ་འབྱོར་མ་བསྐྱེད་པའོ།། 
སླར་ཡང་ས་བོན་གཉིས་པ་བརྗོད།། 
གཡས་པ་ཉི་མ་བསྐྱེད་པ་སྟེ།། 
ལོགས་སུ་གཉིས་ཕྱེ་མགོར་ཐིག་ལེ།། 
ཡ་སྡེའི་མཐའ་ཡི་ས་བོན་ནི།། 
བྱང་ཆུབ་སེམས་ཆེན་འབབ་ལམ་མོ།། 
འདི་ནི་ཕག་མོའི་ས་བོན་ཡིན།། 
ཨཱ་ཡི་ཡི་གེས་མཐར་བརྒྱན་པ།། 
བཅུ་དྲུག་ཟླ་ཕྱེད་ཉི་མས་བརྒྱན།། 
ཡ་སྡེའི་དང་པོའི་ས་བོན་ནི།། 
སྦྱོར་བས་ས་གསུམ་རླུང་ཡོན་ཏན།། 
དབྱངས་ཀྱི་བཅུ་གསུམ་པས་རྒྱས་གདབ།། 
དཀར་པོའི་ཕྱོགས་ཀྱིས་མགོ་བོར་བརྒྱན།། 
ཐིག་ལེ་དང་ནི་བཅས་པ་འབར།། 
དགའ་བ་བཞི་པོ་དག་པའོ།། 
པ་སྡེའི་མཐའ་མ་བདེ་བའི་གཟུགས།། 
ཨོ་ཡི་ཡི་གེ་ཞོན་ལྡན་པ།། 
མགོ་བོར་ཟླ་ཕྱེད་ཉི་མས་མནན།། 
ས་ཡི་ཕ་རོལ་གཞོམ་མེད་པས།། 
ཉི་མ་ཡི་ནི་གདན་ལ་གནས།། 
དབྱངས་ཀྱི་བཞི་པ་རྣ་དྲུང་བཟུང་།། 
མགོ་བོར་ཟླ་ཕྱེད་ཐིག་ལེས་བརྒྱན།། 
འདོད་ཆགས་མཐའ་ཡི་རང་བཞིན་ནོ།། 
ཡེ་ཤེས་ས་བོན་ཉིས་འགྱུར་དབྱེ།། 
སྤྲོ་བ་དང་ནི་བསྡུ་བས་སྐྱེས།། 
འོག་དང་སྟེང་དུ་གནས་པ་ཡིས།། 
མགོན་པོ་ལོངས་སྤྱོད་རྫོགས་འཛིན་པ།། 
སྙིང་ག་དང་ནི་ཆུ་སྐྱེས་སུ།། 
དོན་གྱི་ཆོ་ག་ཡོངས་རྫོགས་པའོ།། 
ཡོངས་སུ་སྐྲག་བྱེད་མ་ས་བོན།། 
པ་མཐའི་ཡི་གེ་བཟུང་ནས་ནི།། 
སླར་ཡང་དེ་བཞིན་བརྗོད་པར་བྱ།། 
ཨོ་ཌྱན་འབར་བ་འཛིན་གྲོང་གི།། 
བུ་གར་གཏུམ་མོ་སྦོར་བའོ།། 
བྱང་ཆུབ་སེམས་ཀྱིས་ས་གསུམ་འགེངས།། 
དེ་ལྟར་བཤད་པའི་སྔགས་གང་ནི།། 
རིམ་པས་ཡི་གེ་རྣམས་མི་མཐུན།། 
རྣལ་འབྱོར་མ་ཡི་མིང་ལྡན་པར།། 
ལས་དུས་དེ་ལྟར་རྟོགས་པར་བྱ།། 
རེ་རེའི་ཆེ་བའི་བདག་ཉིད་ནི།། 
ཡི་གེ་ཡི་ནི་གྲངས་ཀྱིས་སོ།། 
བདག་ཉིད་ཆེན་པོ་རྣམ་པར་འཕྲོ།། 
བྱང་ཆུབ་ཆ་ཤས་ཆ་རྒྱུའོ།། 
ཐོག་མར་རྣམ་སྣང་ཕྱག་འཚལ་བ།། 
ཆོས་ཀྱི་དབྱིངས་ནི་བྱ་བའི་གཟུགས།། 
ཏ་སྡེའི་ལྔ་པའི་ཡི་གེ་ནི།། 
ལྔ་པ་ཡི་ནི་སྡེ་ཚན་ནོ།། 
རྣལ་འབྱོར་མ་གཟུགས་ནམ་མཁའ་བརྟེན།། 
པ་མཐའི་ས་བོན་ཨོ་དབྱངས་ལྡན།། 
གཏི་མུག་འཇོམས་པར་བྱེད་མ་སྟེ།། 
རྣལ་འབྱོར་མའི་ཚོགས་སྤྲོ་བའོ།། 
དེ་ཡི་བཞི་པའི་ས་བོན་ནོ།། 
ས་གསུམ་དུ་ནི་ཁྱབ་པ་ཡི།། 
རྣལ་འབྱོར་མ་ནི་སྤྲོ་བའོ།། 
ཐོག་མའི་སྡེ་ཡི་གསུམ་པ་སྟེ།། 
འགྲོ་བ་དྲུག་པོ་ཉམས་བྱེད་པའི།། 
མཁའ་འགྲོ་མ་ཡི་འཁོར་ལོ་སྤྲོ།། 
ཡ་སྡེའི་མཐའ་མའི་ས་བོན་ནི།། 
བྱང་ཆུབ་སེམས་ཀྱི་རང་བཞིན་ནོ།། 
ལྔ་པའི་སྡེ་ཡི་ཐོག་མ་སྟེ།། 
དེ་བཞིན་ཉིད་ཀྱི་ས་བོན་ཏེ།། 
ཨི་ཡི་དབྱངས་ཀྱིས་མགོ་ལ་རེག།
ཆུ་ཡི་ཡི་གེ་ཡོངས་བསྔགས་པ།། 
ཐམས་ཅད་བྱེད་པའི་རང་བཞིན་ནོ།། 
ཙ་སྡེའི་དབུས་གནས་བཟུང་ནས་ནི།། 
ཉི་མ་ཡི་ནི་གདན་ལྡན་པ།། 
ལས་ཀྱི་དུས་སུ་ཁྱད་པར་ལྡན།། 
ཕག་མོ་ཡི་ནི་ས་བོན་ནི།། 
ཨ་ཡི་ཡི་གེ་རྣ་བར་རེག།
ས་གསུམ་ཡེ་ཤེས་རང་བཞིན་མཉམ།། 
མེ་ཡི་ས་བོན་དབྱངས་གཉིས་ལྡན།། 
འཁོར་བའི་ལས་ཀྱི་རང་བཞིན་ནོ།། 
ས་མཐའི་མགོ་ལ་ཨཱི་དབྱངས་རེག།
རྟག་ཏུ་ཚངས་པའི་རང་བཞིན་བལྟ།། 
དབྱངས་ཀྱི་གཉིས་པ་བཟུང་ནས་ནི།། 
དེ་ལྟར་མཁའ་འགྲོ་མ་ཡི་གཟུགས།། 
སེམས་ཅན་སྒྲོལ་བར་བྱེད་པའོ།། 
ཡ་ཡིག་གནས་པ་ར་དང་ལྡན།། 
སླར་ཡང་ཨཱི་ཡི་དབྱངས་སྦྱར་རོ།། 
ཁམས་གསུམ་རྣལ་འབྱོར་མ་སྤྲོའོ།། 
དྲུག་པའི་སྡེ་ཡི་དང་པོ་ནི།། 
རྣལ་འབྱོར་མ་སྔགས་ཀུན་རང་བཞིན།། 
ར་གནས་པ་ནི་ཨ་དབྱངས་ལྡན།། 
སྡང་བའི་སེམས་ཅན་གསོད་བྱེད་འགྱུར།། 
ཛ་ཡི་ཡི་གེ་ཡོངས་བཟུང་སྟེ།། 
ཨི་ཡི་དབྱངས་དང་ཡང་དག་ལྡན།། 
སྒྱུ་མའི་རང་བཞིན་ཡོངས་ལྡན་པའོ།། 
སོ་ཡི་ས་བོན་རྣ་བ་ལ།། 
ཨི་ཡི་དབྱངས་ཀྱིས་རེག་པས་དབྱེ།། 
ཀླུ་ཡི་སྔགས་ནི་སྦྱར་བྱས་ཏེ།། 
ཏྲེ་ཡི་གེ་ས་གསུམ་ཀུན།། 
ཡེ་ཤེས་ཀྱི་ནི་ཁྱད་པར་སྔགས།། 
ལ་ཡི་ཡི་གེ་ཨོ་དང་ལྡན།། 
འཇིག་རྟེན་རྣམས་ཀྱི་རྟེན་ཡིན་ཏེ།། 
བྱང་ཆུབ་བྱེད་པའི་ཆོས་ཡིན་ནོ།། 
ཐོག་མའི་ཀ་ནི་ཡ་སྟན་ལྡན།། 
འཆི་དང་ལྷན་སྐྱེས་དབྱེ་བ་མེད།། 
པ་ཡི་སྡེ་ཡི་མཐའ་མ་ལ།། 
ཨ་ཡི་ཡི་གེའི་དབྱངས་སྦྱར་བྱ།། 
ས་གསུམ་གྱི་ནི་མ་རང་བཞིན།། 
ཏ་ཡིག་ཨེ་ཡི་ཡི་གེས་བརྒྱན།། 
བདེ་བ་འཛིན་པར་བྱེད་པའོ།། 
སླར་ཡང་པ་སྡེའི་མཐའ་མ་སྟེ།། 
ཚད་མེད་པ་ཡི་ལྷན་སྐྱེས་ཀྱི།། 
དབུས་ན་བཞུགས་པའི་རང་བཞིན་ནོ།། 
ས་ཡི་མཐའ་མ་ཨཱ་དང་ལྡན།། 
རྡོར་སེམས་ཡེ་ཤེས་གཞོམ་མེད་པའོ།། 
ཡ་སྡེའི་མཐའ་མ་ཨི་དབྱངས་ལྡན།། 
མི་ཤེས་རང་བཞིན་འཇོམས་བྱེད་པའོ།། 
ཏྱེ་སྔགས་ཆོས་དབྱིངས་རང་བཞིན་ཏེ།། 
ཐམས་ཅད་རང་བཞིན་དུ་ཁྱབ་པའོ།། 
བུ་ག་རྣམས་ནས་འཛག་པ་ས།། 
འབབ་པའི་ས་བོན་ཉི་མ་ལྡན།། 
ཆུ་སྲིན་དབང་པོ་ཡི་ནི་སྔགས།། 
བ་སྡེ་བཞི་པའི་ས་བོན་ནི།། 
ཨཱུ་དབྱངས་སྟན་དང་ལྡན་པ་སྟེ།། 
འཁོར་བའི་འཇིགས་པ་ཉམས་བྱེད་པའོ།། 
ཏ་ཡི་སྔགས་ཀྱིས་དགྲ་ཉམས་བྱེད།། 
སླར་ཡང་པ་སྡེའི་བཞི་པ་ནི།། 
སྒྲ་ཆེན་པོ་ནི་སྒྲོགས་པའོ།། 
རླུང་གི་ས་བོན་ཨཱ་ཡིག་རེག།
སྔགས་ནི་ནོར་བུར་འབབ་བཞིན་པའོ།། 
ཆུ་ཡི་ས་བོན་རྣར་བཟུང་བ།། 
སྒྱུ་མ་ཡི་ནི་རང་བཞིན་ནོ།། 
ས་ཡི་ཕ་རོལ་ཨེ་ཡིག་ལྡན།། 
ས་གསུམ་གྱི་ནི་འཁྲུལ་འཇོམས་རྒྱུ།། 
པ་སྡེའི་མཐའ་མ་རྐང་རང་བཞིན།། 
ས་ཡི་ཕ་རོལ་ཨཱ་དང་ལྡན།། 
ངོ་མཚར་ཆེ་བ་ཡི་ནི་ཆོས།། 
ཡ་ཡི་སྡེ་ཡི་མཐའ་མ་ནི།། 
པདྨའི་ས་བོན་མཆོག་ཡིག་གོ།། 
ཙ་ཡི་དབུས་མའི་ས་བོན་ནི།། 
ར་ནི་མགོ་ལ་གནས་པ་སྟེ།། 
ཨེ་ཡིག་གིས་ནི་ཕྱེ་བ་ནི།། 
ལྷ་དང་ལྷ་མིན་རང་བཞིན་ནོ།། 
དེ་ལྟར་སྔགས་ཚིག་དྲུག་པོ་སྟེ།། 
རྣལ་འབྱོར་མ་ཡི་ཚོགས་སྤྲོ་བ།། 
ལས་ཀུན་རང་བཞིན་འཁོར་ལོའོ།། 
སྙིང་རྗེའི་འདོད་པར་གྱུར་པ་ཡི།། 
དེ་ཁོ་ན་ཉིད་ཚིག་རྒྱ་ཆེ།། 
རྣལ་འབྱོར་ཐམས་ཅད་རབ་འགེངས་པའི།། 
བཅོམ་ལྡན་མཁའ་འགྲོས་འདི་གསུངས་སོ།། 
འཁྲུལ་འཁོར་འཁོར་ལོ་བཤད་བྱ་སྟེ།། 
ཁྱོད་ཀྱི་འཁྲུལ་འཁོར་ཆུང་རྒྱ་ཆེ།། 
ཀུན་ནས་ཡོངས་སུ་ཟླུམ་པོར་ནི།། 
རི་མོ་བཅུ་གསུམ་བྲི་བར་བྱ།། 
ལྷ་མོ་དུམ་བུ་བཅུ་གཉིས་འགྱུར།། 
སུམ་ཅུ་རྩ་དྲུག་རྩིབས་ཀྱིས་བརྒྱན།། 
རྩིབས་རེ་རེ་ལའང་ཡི་གེ་ནི།། 
རིམ་པས་ཡོངས་སུ་གསལ་བར་སྦྱིན།། 
ལྷག་མ་ཉི་ཤུ་བཞི་ཡི་གེ།། 
ཐམས་ཅད་ལྟེ་བའི་སྙིང་པོ་ལའོ།། 
དེ་རྣམས་ཀྱིས་ནི་བསྐྱེད་པའི་རྩ།། 
སྟོང་ཕྲག་བདུན་ཅུ་རྩ་གཉིས་སོ།། 
སོ་སོ་རེ་རེ་ཡི་ནི་འཁོར།། 
ནོར་དང་མདའ་དང་ཟླ་བའོ།། 
ཀུན་ལ་ལྷག་པས་དམན་པ་ནི།། 
ནོར་དང་རིག་བྱེད་ཚོགས་པའོ།། 
དེར་གནས་པ་ལ་འཁྲུལ་འཁོར་བཏུ།། 
ལས་གཅིག་ཇི་ལྟར་མོས་པའོ།། 
རྣམ་པར་ཤེས་པའི་བཞོན་པ་ནི།། 
རྩ་ཐམས་ཅད་དུ་འཆར་དུས་སུ།། 
དེར་ནི་དབང་པོ་དང་ནི་ཡུལ།། 
ལས་ཀྱི་དུས་སུ་གསད་པར་བྱ།། 
ཡིད་ཅེས་བྱ་བ་བསྐྲད་བྱ་ཞིང་།། 
སེམས་ནི་དབང་དུ་བྱ་བ་སྟེ།། 
ཁམས་དང་སྐྱེ་མཆེད་གཞན་དེ་བཞིན།། 
ཞི་བ་དང་ནི་རྒྱས་པར་བྱ།། 
ཕུང་པོ་ཀུན་དང་དེ་བཞིན་སྲོག།
དགུག་པ་དང་ནི་སྡང་བའོ།། 
ལུས་དང་ངག་དང་དེ་བཞིན་སེམས།། 
དེ་རྣམས་རེངས་པར་བྱ་བའོ།། 
ལས་གཞན་ཇི་ལྟར་རིགས་པ་ཡིས།། 
བརྒྱད་ཀྱིས་ལྷག་པའི་བརྒྱ་ཡང་ངོ།། 
ཡང་ན་ས་བོན་ཅི་འདྲ་བ།། 
དེ་ཡི་ཚད་དང་མཉམ་ལས་སོ།། 
དེ་དུས་བདག་ཉིད་ཆེ་བ་ཡིས།། 
ཡི་གེས་བསྐྱེད་དང་འཇོམས་པའོ།། 
ཕག་མོ་རྡོ་རྗེ་གཙོ་མོ་ཡི།། 
འཁྲུལ་འཁོར་གཉིས་པ་བཤད་བྱ་སྟེ།། 
ཡ་སྡེའི་མཐའ་ཡི་ས་བོན་ནི།། 
བྱང་ཆུབ་ས་བོན་རང་བཞིན་ནོ།། 
ལྕེ་གཉིས་ཡི་གེ་ར་ཡིག་ལྡན།། 
རྣལ་འབྱོར་མ་སྔགས་ཨཱ་ཡིག་དགང་།། 
ས་གནས་པ་ནི་མི་གཡོ་བའོ།། 
ན་ཡི་ཡི་གེ་ཨེ་དང་ལྡན།། 
སེམས་ཅན་ཀུན་སྤྲུལ་རྒྱུ་མཚན་ནོ།། 
ཐོག་གནས་དབྱངས་ནི་ཐོག་མའི་མགོན།། 
ལྕེ་གཉིས་ཨེ་དབྱངས་མགོ་ལ་རེག།
ས་གསུམ་ཁམས་ཀྱི་རང་བཞིན་ནོ།། 
ཏ་ཡི་ཡི་གེ་ཨེ་དང་ལྡན།། 
ལྔ་པ་ཡི་ནི་ཐོག་མ་སྟེ།། 
རྣལ་འབྱོར་མ་ཡི་རང་བཞིན་ནོ།། 
ཡ་སྡེའི་བཞིར་གནས་པའི་ས་བོན།། 
ཀུན་གྱི་གཙོ་མོའི་རང་བཞིན་ནོ།། 
བརྒྱད་པའི་སྡེ་ཡི་ཐོག་ས་བོན།། 
སྟོང་པ་ཡིས་ནི་བརྒྱན་པ་སྟེ།། 
ཁུ་བའི་ཁམས་ཀྱི་ངོ་བོ་ཉིད།། 
གཉིས་པར་གནས་པའི་ཐོག་མ་ནི།། 
ཀེང་རུས་ཐིག་ལེ་འཛིན་པའོ།། 
ཡ་སྡེའི་གཉིས་པའི་ས་བོན་ནི།། 
ཨི་ཡི་དབྱངས་དང་ལྡན་པ་སྟེ།། 
རྡོ་རྗེ་སྙིང་གནས་མགོན་པོའོ།། 
ཏ་མཐའ་ཨེ་ཡི་ཡི་གེས་བརྒྱན།། 
སྐྱེ་གནས་ལ་ནི་སྤྲས་པའོ།། 
ཏ་ཡིག་ཉི་མ་དང་ལྡན་པ།། 
རིམས་འཇོམས་པ་ཡི་རྒྱལ་པོའོ།། 
བྷ་ནི་ཉི་ལྡན་ཨ་ཡིག་བརྒྱན།། 
ལྟེ་བའི་ཐབ་ཏུ་གནས་པའོ།། 
པ་སྡེའི་མཐའ་མ་གནས་རང་བཞིན།། 
ཊ་མཐའ་ཨི་ཡིས་བརྒྱན་པ་ནི།། 
འགུགས་པ་ཡི་ནི་རང་བཞིན་ནོ།། 
བི་ཤོ་ཥ་ཥི་སྔགས་བཞི་སྟེ།། 
དགའ་བ་བཞི་ཡི་རང་བཞིན་གྱིས།། 
གཏེར་ཆེན་པོ་ཡི་ས་བོན་ནོ།། 
ར་ཡིག་ཨོ་ཡི་ཡི་གེས་བརྒྱན།། 
རྩ་དྲག་པོ་ཡི་རང་བཞིན་ནོ།། 
ཤ་ཡི་གཉིས་པའི་ས་བོན་ནི།། 
སྙིང་པོ་ཡི་ནི་གཟུགས་སུའོ།། 
ཎི་ཡིག་རང་བཞིན་གྱིས་བཟུང་བ།། 
རྣལ་འབྱོར་མ་ཡི་དེ་ཉིད་དོ།། 
ཀ་ཡིག་ར་ཡིག་ཨོ་ཡིག་ལྡན།། 
དབུ་མ་བརྐྱང་མ་རོ་རང་བཞིན།། 
ཏ་པའི་བར་གནས་གཟུང་བར་བྱ།། 
རྣལ་འབྱོར་མ་ཡི་ཚོགས་ཀྱི་ནི།། 
རྐང་པ་བརྒྱད་པ་བསྒྲུབ་རང་བཞིན།། 
ཏ་སྡེའི་མཐའ་མ་ཨི་ཡིག་བརྒྱན།། 
ཐོད་པའི་དབུས་ཀྱི་རྩ་རང་བཞིན།། 
ཀ་རུ་མངོན་བརྗོད་གཟུང་བར་བྱ།། 
དེ་ཡིས་ལས་རྣམས་ཟད་པར་བྱེད།། 
ར་ཡིག་ཨ་ཡི་ཡི་གེས་གཟུང་།། 
མགོ་བོའི་དབུས་ནས་སྒྲ་ཆེན་འཛག།
ས་ཡི་ས་བོན་ཨི་ཡིག་ལྡན།། 
གྲུ་གསུམ་གྱི་ནི་དབུས་སུའོ།། 
ཏ་ཡི་མཐའ་མ་ཨིས་བརྒྱན་པ།། 
སྤྲུལ་པའི་སྟེང་དང་འོག་ཏུའོ།། 
ཏ་ཡིག་ར་ཡིག་ཨཱ་ཡིག་སྦྱར།། 
ཆོས་ཀྱི་དབྱིངས་ནི་གྲུ་གསུམ་སྟེ།། 
དེ་ཕྱིར་ས་གསུམ་སྐྱེད་པའོ།། 
ས་གཟུང་དབུས་མ་བཅས་ས་བོན།། 
ན་ཡིག་ཨི་དང་ལྡན་རང་བཞིན།། 
པ་སྡེའི་མཐའ་མ་ཨ་ཡིས་བརྒྱན།། 
སྒྱུ་མའི་ངོ་བོ་པདྨའི་རྩ།། 
ར་གང་གནས་པ་རྣ་རང་བཞིན།། 
ཊ་སྡེའི་མཐའ་མ་ཨི་དང་ལྡན།། 
མ་ལུས་དབྱེར་མེད་སེམས་ཅན་གྱི།། 
ཁམས་འཛིན་པ་ཡི་མགོན་པོའོ།། 
དེ་ལྟར་སྔགས་ཚིག་བཅུ་བརྗོད་དེ།། 
དུས་བཞི་ཡི་ནི་ཚད་ཅན་ནོ།། 
རྣལ་འབྱོར་མ་ཀུན་ལས་ཀྱི་ནི།། 
འཁོར་ལོས་སྒྱུར་བ་ལོངས་སྤྱོད་པ།། 
དུས་ཀྱི་གཟུགས་ཀྱི་རང་བཞིན་ཅན།། 
བཅོམ་ལྡན་ལྷ་ཡིས་འདི་གསུངས་སོ།། 
མཁའ་འགྲོ་མ་གནས་འདུ་བ་ནི།། 
འཁོར་ལོ་འཁོར་ལོར་ཤེས་པའོ།། 
ཉི་ཁྲི་བརྒྱ་ཕྲག་བཅུ་དྲུག་གི།། 
ཡེ་ཤེས་ལས་ནི་དེ་བཞིན་བྱེད།། 
ཡོན་པོར་སྨྲ་བ་རྣམས་ཀྱི་ནི།། 
དེའི་རྡུལ་གྲངས་ལས་སྐྱེས་པར་འདོད།། 
བསྒྲུབ་པར་བྱ་བའི་མིང་བཟུང་ནས།། 
ཕྱི་ནས་བློ་ལྡན་གྱིས་སྔགས་སྦྱར།། 
སྔོན་དུ་པ་ལ་ར་སྟན་ནོ།། 
ཐོག་མ་ཡི་ནི་ཆོས་གཟུགས་སོ།། 
དེ་ཡི་བཞི་པར་གནས་པ་ལ།། 
ཨེ་ཡི་ཡི་གེས་རྣར་བརྒྱན་པ།། 
རྣལ་འབྱོར་མ་རྣམས་ཀྱི་སྔགས་སོ།། 
ཏ་སྡེའི་དབུས་གནས་ཅི་འདོད་སྟེར།། 
ན་ཡིག་ཨི་ཡི་ཡི་གེ་ལྡན།། 
སྣ་ཚོགས་སྤྲུལ་པ་བྱེད་པའོ།། 
པ་ཡིག་སྤྲོས་པ་དང་བཅས་པའོ།། 
ར་ཡི་ཡི་གེ་ཨ་དང་ལྡན།། 
རྣལ་འབྱོར་མ་ཡི་འཁོར་ལོས་སྒྱུར།། 
ཙ་སྡེའི་དབུས་གནས་ས་བོན་གཟུང་།། 
གང་ལྟ་དེ་ལྟའི་རང་བཞིན་ནོ།། 
རླུང་བསགས་པ་ནི་ཨེ་ཡིག་ལྡན།། 
ཨ་ཧཾ་ཡི་གེའི་རང་བཞིན་ནོ།། 
ཡ་ཡི་སྡེ་ཡི་མཐའ་མ་ལ།། 
དབྱངས་ཀྱི་གསུམ་པས་མགོ་ལ་བརྒྱན།། 
སྣ་ཚོགས་ཡེ་ཤེས་སྔགས་རང་བཞིན།། 
ཛ་ཡི་ས་བོན་མཐའ་མེད་པར།། 
འབར་བར་འགྱུར་བ་ཡི་ནི་གཟུགས།། 
ཡི་གེ་ཡ་ནི་ཨེ་ཡིག་ལྡན།། 
ཐེག་པ་ཀུན་གྱི་ལྟ་བའི་གཟུགས།། 
ཙ་སྡེའི་གསུམ་པའི་ས་བོན་ནི།། 
རྣལ་འབྱོར་མ་ཡི་གཟུགས་ཞེས་བྱ།། 
པ་མཐའ་དེ་ཡི་བཞི་པ་ལའོ།། 
སྔགས་ཐམས་ཅད་ཀྱི་བླ་མའོ།། 
ཏ་སྡེའི་མཐའ་མ་དབྱངས་གསུམ་ལྡན།། 
མ་ལུས་སེམས་ཅན་འབོད་པའི་གཟུགས།། 
དྲོ་བའི་གསུམ་པ་ཏ་སྟན་ཅན།། 
འགྲོ་དང་མི་འགྲོ་བཅས་འགྲོ་སྒྲོལ།། 
དེ་བཞིན་མྦྷའི་ཡི་གེ་བཟུང་།། 
ས་ནི་བཅུ་བཞི་པའི་གཟུགས་སོ།། 
ནི་སྔགས་རྣལ་འབྱོར་མ་རྣམས་ཀྱི།། 
བརྡ་ཡིས་སུ་ནི་འཇུག་པའོ།། 
པ་སྡེའི་མཐའ་མ་ཨོ་ཡིག་རེག།
སྣ་ཚོགས་མི་ཤེས་འཛིན་པའོ།། 
ས་མཐའ་རྡོར་སེམས་རང་བཞིན་ནོ།། 
ནི་ཡི་ཡི་གེ་ཆོས་དང་ནི།། 
ཆོས་མིན་སུན་འབྱིན་པ་ཡིན་ནོ།། 
ཡ་ཡི་སྡེ་ཡི་མཐའ་མ་ནི།། 
རྣལ་འབྱོར་མ་སྟེ་ནམ་མཁའི་གཟུགས།། 
ཛ་ཡིག་ར་ཡིག་སྟན་ཅན་ནི།། 
ཁུ་བའི་རང་བཞིན་ཤར་བའོ།། 
སླར་ཡང་རླུང་གི་མཐའ་མ་ནི།། 
ཨ་ཡི་ཡི་གེས་གཟི་བསྐྱེད་པ།། 
ཚངས་པ་པདྨ་ཡི་ནི་གཟུགས།། 
ར་ཡིག་ཨ་ཡིག་ཡི་གེ་ལྡན།། 
འགྱུར་བ་མེད་པའི་རང་བཞིན་ནོ།། 
ས་མཐའ་དབྱངས་གསུམ་མགོ་ལ་གནས།། 
རྣལ་འབྱོར་མ་རྣམས་འབབ་པའི་གཟུགས།། 
མ་ནི་དབུས་མ་དེ་ཉིད་གཟུགས།། 
ས་མཐའ་ཨ་ཡིས་བཀང་བ་སྟེ།། 
རྣལ་འབྱོར་མ་གཟུགས་ཀྱི་ཁར་བརྗོད།། 
ཡ་ཡིག་ཨོ་ཡི་ཅོད་པན་གནས།། 
ལྷན་ཅིག་སྐྱེས་པའི་རང་བཞིན་ནོ།། 
ཀ་སྡེའི་དབུས་གནས་དབྱངས་གསུམ་བརྒྱན།། 
དེ་ཉིད་མེད་པའི་རང་བཞིན་ནོ།། 
ནི་ཡི་ཡི་གེ་རང་བཞིན་མེད།། 
གཉིས་པ་ཡི་ནི་ཐོག་མ་ལ།། 
ཨ་ཡི་ཡི་གེ་གསལ་བར་བྱེད།། 
འདོད་པའི་ཁམས་ཀྱི་རང་བཞིན་ནོ།། 
པ་སྡེའི་མཐའ་མ་ཨེ་དང་ལྡན།། 
ཐམས་ཅད་སྒྱུ་མའི་རང་བཞིན་ནོ།། 
པ་ཡི་ས་བོན་མཐར་ཤ་སྟེ།། 
ཡ་སྡེའི་མཐའ་ཡིག་སྟན་ཅན་ནི།། 
ཁུ་བ་དང་ནི་རླུང་དབྱེར་མེད།། 
ཨི་དབྱངས་མགོར་བརྒྱན་མེ་ས་བོན།། 
གྲུབ་པ་སྒྱུ་མའི་རང་བཞིན་ནོ།། 
ཀ་ཡི་གཉིས་པའི་ས་བོན་ནི།། 
ནམ་མཁའ་རྣལ་འབྱོར་མ་ཡི་གཟུགས།། 
ས་བོན་དེ་ཡི་མཐའི་ཡི་གེ།། 
ཨེ་ཡི་ཡི་གེས་རྣར་བརྒྱན་པ།། 
དཔའ་བོ་གཅིག་པུ་མི་བསྐྱོད་པའོ།། 
དེ་ལྟར་འཁོར་ལོ་མཁའ་རང་བཞིན།། 
དེ་ལྟར་རྐང་པ་དགུ་པོ་ནི།། 
རྣལ་འབྱོར་མ་ཚོགས་ཡི་གེ་སྟེ།། 
ཁམས་གསུམ་གྱི་ནི་སྔགས་རང་བཞིན།། 
སྔགས་ཀུན་སྤྱོད་པའི་སྦྱོར་བདག་ཉིད།། 
མཁའ་འགྲོའི་དམ་ཚིག་ལ་བཞུགས་ནས།། 
དངོས་གྲུབ་ཐམས་ཅད་རབ་སྩོལ་བའི།། 
བཅོམ་ལྡན་ལྷ་ཡིས་འདི་གསུངས་སོ།། 
འཁོར་ལོ་གསུམ་པའི་ནུས་པ་ཡིས།། 
ཇི་ལྟར་འདོད་པའི་ལས་བྱའོ།། 
རྣལ་འབྱོར་རྣམས་ཀྱི་ལས་དུས་སུ།། 
སྒྱུ་མས་ཐམས་ཅད་རྨོངས་པར་བྱ།། 
རྡོ་རྗེ་མ་བདག་སླར་ལངས་ནས།། 
འཁོར་ལོ་གཞན་གྱི་རྣལ་འབྱོར་ལྡན།། 
མཆོག་ཏུ་མི་འགྱུར་གཙོ་བོ་ལ།། 
བདག་མེད་མ་ཡིས་དམ་འཁྱུད་དོ།། 
ཏ་ཡི་སྔགས་ཀྱིས་གཉིས་པ་སྦྱོར།། 
དྱ་གནས་མེ་དང་རླུང་ས་བོན།། 
བདེ་བ་ཆེན་པོའི་འདོད་ཆགས་ཆེ།། 
དེ་ཡི་གཉིས་པའི་ས་བོན་ནི།། 
ཨཱ་ཡི་ཡི་གེས་དགང་བའོ།། 
འབྱུང་བ་ཆེན་པོ་བཞི་རང་བཞིན།། 
པ་ཡིག་ར་ཡིག་ཨོ་ཡིག་སྦྱར།། 
གསུམ་པོ་རླུང་གི་རང་བཞིན་ནོ།། 
ཏ་ཡི་ཡི་གེ་ཨྃ་ཡིག་ལྡན།། 
སླར་ཡང་རྣམ་ཤེས་ས་བོན་ནོ།། 
ཀ་ཡི་སྡེ་ཡི་དབུས་གནས་པ།། 
ཨེ་ཡི་ཡི་གེས་རྣམ་པར་བརྒྱན།། 
རྣལ་འབྱོར་མའི་ཕྱག་རྒྱ་རང་བཞིན།། 
སླར་ལ་ཡང་ནི་བརྗོད་པར་བྱའོ།། 
ཚིག་འདི་ཐབས་ཤེས་དབྱེར་མེད་དངོས།། 
ས་མཐའ་དང་ནི་ན་ཡི་སྔགས།། 
སླར་ལ་ཡང་ནི་བརྗོད་པར་བྱ།། 
སྐྱེད་ཅིང་སྡུད་པར་བྱེད་གཟུགས་སོ།། 
པ་ར་ཨཱ་ཡིག་ས་བོན་གཅིག།
དོན་དམ་པ་ཡི་ཡི་གེའོ།། 
ཊ་མཐའ་ཨཱ་ཡི་ཡི་གེ་ལྡན།། 
གཞོམ་དུ་མེད་ལས་སྐྱེས་པའོ།། 
ཏ་ཡི་མཐའ་མ་ཀུན་འཇོམས་པའོ།། 
ཀ་ཀ་དང་ནི་ཎི་གནས་ལ།། 
དབྱངས་གསུམ་སྦྱར་ཞིང་ཐིག་ལེ་སྦྱིན།། 
རྣལ་འབྱོར་མ་ཀུན་འབོད་པའོ།། 
དེ་བཞིན་དུ་ནི་ཁ་ཁ་དང་།། 
གསུམ་པ་ཎ་རུ་གནས་པ་ཨི།། 
དུབ་པ་སེལ་བར་བྱེད་པའི་རྒྱུ།། 
དྷུ་ན་ཡི་ནི་སྔགས་ཀྱི་ཚིག།
ལན་གཉིས་སུ་ནི་བརྗོད་པར་བྱ།། 
རྟོག་པ་ཐམས་ཅད་འཇོམས་པར་བྱེད།། 
ཡ་སྡེའི་མཐའ་མ་ཡི་ནི་སྔགས།། 
རྡོ་རྗེའི་བུ་གར་བརྒྱན་པའོ།། 
ཙ་སྡེའི་དབུས་གནས་ས་བོན་ནི།། 
ར་ཡི་སྟན་ལ་ཡོངས་སུ་གནས།། 
གཏི་མུག་ཟ་བར་བྱེད་པའོ།། 
ས་མཐའ་གཞོམ་མེད་དབུས་མའོ།། 
ཤ་སྡེའི་གསུམ་པ་ཧ་སྟན་ཅན།། 
ཨེ་ཡི་ཡི་གེ་རྣ་བར་བརྒྱན།། 
སྣ་ཚོགས་མཁའ་འགྲོ་མ་ཡི་གཟུགས།། 
འབོད་པར་བྱེད་པ་ཡི་ནི་སྔགས།། 
ཤོ་ཥ་ཡ་ཡི་སྔགས་ཀྱི་ཚིག།
ལན་གཉིས་སུ་ནི་བརྗོད་པར་བྱ།། 
ཡེ་ཤེས་ཅན་རློམ་ང་རྒྱལ་འཇོམས།། 
བྱང་ཆུབ་བྱང་ཆུབ་མེད་དེ་ཉིད།། 
དེ་ལྟར་རྐང་པ་བཅུ་གཉིས་ནི།། 
ས་དང་རྣལ་འབྱོར་ལས་རང་བཞིན།། 
བཅུ་གཉིས་ས་རྣམས་ཁྱབ་བདག་གི།། 
བཅོམ་ལྡན་ལྷ་ཡིས་འདི་གསུངས་སོ།། 
ཡི་གེ་རྣམས་ཀྱི་གནས་སོགས་ཀྱི།། 
བརྡ་ཡིས་དེ་ཉིད་ཕ་རོལ་འགྲོ།། 
བདག་ལས་སེམས་ཅན་ཐམས་ཅད་སྐྱེས།། 
སེམས་ཅན་ལས་ཀྱང་བདག་བྱུང་ངོ།། 
བདག་དེ་རྟག་ཏུ་མེད་གྱུར་ནས།། 
སྒྱུ་མ་རྨི་ལམ་དེ་བཞིན་གཤེགས།། 
འཁྲུལ་འཁོར་འདི་ནི་སྟོབས་ཆེ་སྟེ།། 
ལས་རྣམས་ཇི་ལྟ་བར་ནི་བྱུང་།། 
རྡོ་རྗེ་མཁའ་འགྲོའི་མཚན་ཉིད་དུ།། 
དུས་འདིར་ཐམས་ཅད་འགྱུར་བའོ།། 
འཁོར་ལོ་ལྔ་པ་འདི་རྣམས་སུ།། 
མྱ་ངན་འདས་པའང་བརྗོད་པར་བྱ།། 
ལྷ་སོགས་ཐམས་ཅད་རྒྱུན་དུ་གསོད།། 
དེ་རྣམས་ཐམས་ཅད་རྟག་ཏུ་འགྲོལ།། 
བཀའ་སྩལ་པ།
ཀ་ཡི་གཉིས་པའི་ས་བོན་ནི།། 
རྣལ་འབྱོར་མའི་ཚོགས་དེ་ཉིད་དོ།། 
ཊ་བཟུང་པ་མཐའི་སྟན་ཅན་ཏེ།། 
ཨྃ་གིས་ཅོད་པན་བརྒྱན་པར་བྱ།། 
དེ་ལ་ཨ་ཡི་ཡི་གེས་དགང་།། 
འགྲོ་བ་དྲུག་གི་རང་བཞིན་ནོ།། 
ཀ་སྡེའི་དབུས་གནས་ས་བོན་ནི།། 
དུག་གིས་རེག་པ་འཕྲོག་པར་བྱེད།། 
ཀ་ཡི་ས་བོན་སྟོང་རང་བཞིན།། 
ན་ཡི་མཐའ་མ་ཨཱ་ཡིག་ལྡན།། 
མེ་འབར་བ་ཡིས་དབང་ལྡན་ཏེ།། 
འཛིན་པ་ཡི་ནི་ས་བོན་ནི།། 
བསྐྱོད་པའི་ཁྱབ་བདག་ཆེན་པོའོ།། 
ཏ་ཡི་སྡེ་ཡི་བཞི་པ་ནི།། 
ཨཱ་ཡི་དབྱངས་ཀྱིས་བརྒྱན་པའོ།། 
སྲིད་པ་དང་བྲལ་བ་ཡི་གཟུགས།། 
ཉི་མ་ཨེ་ཡིག་ལྡན་རོ་ལངས།། 
ཏ་མཐའི་ས་བོན་གཟུང་བར་བྱ།། 
དབྱངས་ཀྱི་གསུམ་པས་མགོ་ལ་བརྒྱན།། 
ས་གསུམ་ཐམས་ཅད་གསོད་པའོ།། 
པ་སྡེ་མཐའ་ཡི་ས་བོན་ནི།། 
ཡིད་ཀྱི་སྨྲ་བ་རྟོག་མེད་བྱེད།། 
ས་མཐའིཨཱ་ཡི་ངག་ལྡན་པ།། 
ཐར་པའི་བཤེས་ནི་རྟོག་པའོ།། 
མ་གཉིས་ཧ་གཉིས་བརྗོད་པར་བྱ།། 
རྨོངས་པའི་རང་བཞིན་འཕྲོག་ཅིང་འཕྲོག།
པ་ཡི་ས་བོན་ཨི་ཡིག་བརྒྱན།། 
ཕ་ནགས་ཀུན་ཉམས་གཟུང་དེ་ཉིད།། 
ཤ་ཡི་ཡི་གེས་ཨི་དང་ལྡན།། 
སེང་གེ་ཟ་བ་ཡི་ནི་སྔགས།། 
ཏའི་སྔགས་སླར་ཡང་འཆི་མེད་སྐྱེ།། 
པ་མཐའ་ཨི་ཡི་ཡི་གེས་དགང་།། 
ཐིག་ལེས་ཅོད་པན་ལ་རེག་པའོ།། 
རྒྱ་ལ་འཆི་བ་རྟོག་པ་ཡིན།། 
ས་ཡིག་དབྱངས་གཉིས་བརྗོད་ཕྱིར་བརྒྱན།། 
སྔོན་དུ་འཕྲོག་པར་བྱེད་པའོ།། 
ཤ་གནས་ས་བོན་དུར་ཁྲོད་དེ།། 
ཏ་མཐའ་ཨི་དང་ལྡན་པ་ནི།། 
ཐམས་ཅད་རང་བཞིན་མེད་པའོ།། 
པ་སྡེའི་མཐའ་མ་ཨཱི་དབྱངས་ལྡན།། 
སྡང་བའི་ཡིད་ནི་འཛིན་ཆེན་པོ།། 
ན་ཡིག་ཨུ་སྟན་རྟོག་ཀུན་སེལ།། 
ཤ་སྡེའི་གཉིས་པའི་ས་བོན་ནི།། 
ཨཱ་ཡིག་མགོར་རེག་ཐིག་ལེ་གནས།། 
བྱང་ཆུབ་སྒྲུབ་པ་ཡི་ནི་སྔགས།། 
ཐུར་དུ་སེལ་བའི་རླུང་གིས་སོ།། 
ཏ་དང་ར་ཡི་ཡི་གེ་གཉིས།། 
ས་ནི་འཇིགས་པར་བྱེད་སྔགས་སོ།། 
པ་ར་ཨཱ་ཡི་ས་བོན་གཅིག།
སུམ་ཅུ་རྩ་གསུམ་སྐྱོ་དུབ་འཇོམས།། 
ཡ་སྡེའི་མཐའ་མ་རི་མནན་པ།། 
ཡེ་ཤེས་ཀྱི་ནི་དག་བྱེད་དོ།། 
ཎ་ཡི་འགྲམ་གནས་ས་བོན་ནི།། 
ཨི་ཡིས་རྣ་བར་བརྒྱན་པའོ།། 
རྣལ་འབྱོར་པ་ཡི་མི་ཤེས་འཇོམས།། 
ས་ཡིག་ཨེ་ཡི་ཡི་གེས་དགང་།། 
དབུགས་འཆད་པ་ནི་ཉམས་པར་བྱེད།། 
ན་སྔགས་དབྱངས་གསུམ་མགོ་ལ་བརྒྱན།། 
ཆོས་དང་ཆོས་མིན་སྤོང་རང་བཞིན།། 
དྷ་ཡིག་ཡ་དང་སྦྱར་བ་སྟེ།། 
བསམ་གཏན་སྔགས་ཀྱི་རང་བཞིན་ནོ།། 
ཏ་སྡེའི་མཐའ་མ་གཟུང་བྱ་སྟེ།། 
གྲོང་ཁྱེར་ལྟར་སྣང་དངོས་པོ་མེད།། 
ཡ་སྡེའི་གཉིས་པའི་ས་བོན་ནི།། 
གཏི་མུག་རང་བཞིན་འབར་བའོ།། 
ས་ཡིག་ཨི་ཡི་ཡི་གེས་དབྱེ།། 
སེང་གེ་མ་ཧེ་འཇོམས་པའོ།། 
ཉི་མར་ཡང་ནི་གནས་པ་ནི།། 
རྣལ་འབྱོར་མ་ཀུན་རྒྱལ་པོའོ།། 
པ་སྡེའི་མཐའ་མ་ཨཱ་དབྱངས་བརྒྱན།། 
སྒྱུ་མར་སེམས་ཅན་ཀུན་དེས་འཛིན།། 
འཛིན་པའི་ས་བོན་ཨ་ཡིག་བརྒྱན།། 
དེ་ཁོ་ན་ཡི་ཡེ་ཤེས་ཐོབ།། 
དེ་ལྟར་རྐང་པ་བཅུ་བཞི་པོ།། 
སེམས་ཅན་ཀུན་གྱིས་མི་ཤེས་གསོད།། 
དམ་པའི་སྔགས་དངོས་གཟུགས་བདག་ཉིད།། 
འབྱིན་ཅིང་སྡུད་པར་བྱེད་པ་པོ།། 
འབྱུང་པོ་ཐམས་ཅད་འཇིགས་བྱེད་པ།། 
བཅོམ་ལྡན་ལྷ་ཡིས་འདི་གསུངས་སོ།། 
འཁོར་ལོའི་རྣམ་པའི་གཟུགས་བདག་ཉིད།། 
ཕག་མོའི་ཐུགས་ཀར་བརྒྱན་པ་སྟེ།། 
སྟོང་ཉིད་སྙིང་རྗེ་དབྱེར་མེད་པས།། 
གསོད་པ་དང་ནི་མི་གསོད་པའོ།། 
ཀ་སྡེའི་དབུས་ན་ར་སྟན་ཅན།། 
གསུམ་དེའི་མགོ་ལ་ཐིག་ལེ་སྦྱིན།། 
ཐེག་པ་མཆོག་གི་ཆོས་ཅན་ནོ།། 
ཏ་སྡེའི་གཉིས་པའི་ཡི་གེ་ནི།། 
ཨི་ཡི་དབྱངས་དང་ལྡན་པའོ།། 
མུ་སྟེགས་རྣལ་འབྱོར་ཉམས་བྱེད་པའོ།། 
ཏ་ཡིག་རྟོགས་པར་བྱེད་པའོ།། 
ཏ་སྡེའི་བཞིར་གནས་ཨཱ་དང་ལྡན།། 
བྱང་ཆུབ་མཐའ་མེད་འཛིན་པའོ།། 
ར་གནས་པ་ལ་དབྱངས་གསུམ་བརྒྱན།། 
རྣལ་འབྱོར་མ་ཀུན་འཆད་པའོ།། 
ན་སྔགས་ཨི་ཡིག་གིས་བརྒྱན་པའོ།། 
རྣལ་འབྱོར་མ་རྣམས་ཀྱི་ལམ་མོ།། 
སུམྦྷ་ན་ཡི་ཚིག་རྐང་སྟེ།། 
ལན་གཉིས་སུ་ནི་བརྗོད་པར་བྱ།། 
ཚིག་དྲུག་རྟོགས་པའི་དེ་ཉིད་དོ།། 
དེ་བཞིན་དུ་ནི་སུམྦྷའི་སྔགས།། 
རྣལ་འབྱོར་མ་ཡི་མཆོད་རང་བཞིན།། 
ཧ་ནའི་སྔགས་ནི་ལན་གཉིས་བརྗོད།། 
སྡང་བའི་ཐེག་པ་ཉམས་པར་བྱེད།། 
པ་ར་ཨཱ་ཡི་ཡི་གེ་གཅིག།
དབང་པོ་རང་རང་ངོ་བོ་གཞན།། 
ཎ་ཨ་ཨྃ་གི་ཡི་གེས་དགང་།། 
ས་བོན་འདི་ནི་ཡོན་ཏན་སྔགས།། 
ས་ཡིག་རྩ་ཀུན་འཛག་པའོ།། 
བ་ཡིག་ར་ཡི་ཡིག་བརྒྱན་རི།། 
པ་གནས་ནམ་མཁའ་ལ་འཇུག་པའོ།། 
ས་ཡི་ཡིག་གནས་ཀུན་གྱི་གཟུགས།། 
ཡ་སྡེའི་མཐའ་མ་ཨཱ་ཡིས་དགང་།། 
རླུང་ནི་སྲོག་གི་ཡེ་ཤེས་སོ།། 
ན་ཡིག་ཨཱ་ཡི་ཡི་གེས་དགང་།། 
བྱང་ཆུབ་གང་དུའང་མི་རྟོག་པའོ།། 
ཐིག་ལེ་མགོ་ལ་བལྟ་བར་བྱ།། 
བ་སྡེའི་མཐའ་མ་སྦྲང་ཆེན་གཟུགས།། 
ས་མཐའ་ཨཱ་ཡིས་དགང་བར་བྱ།། 
རྣལ་འབྱོར་མ་ཡི་ཚོགས་སྲོག་གོ།། 
པ་མཐའ་ཨ་དང་ལྡན་པ་ལ།། 
ཨྃ་གི་ཅོད་པན་བརྒྱན་པའོ།། 
ཆོས་ཀུན་གྱི་ནི་སྤྲིན་རང་བཞིན།། 
ས་ཡིག་དམ་ཆོས་མི་ཤེས་གསོད།། 
ཙྪེ་སྔགས་བྱང་ཆུབ་སེམས་དཔའོ།། 
སོང་བ་འཁོར་བར་སྐྱེ་བ་མེད།། 
ཏ་སྡེའི་དབུས་གནས་ས་བོན་ནི།། 
ང་ནི་དོན་མེད་པ་སྣང་བའོ།། 
ན་ལ་ཨི་དང་ལྡན་པ་སྟེ།། 
འཇིག་རྟེན་མ་ལུས་འཆིང་བ་ཉིད།། 
ཀྲོ་སྔགས་གནོན་པས་འཁོར་བ་གཅོད།། 
དྷ་ཡི་ས་བོན་འགྲོ་ཀུན་འཇོམས།། 
སྤྲོས་པ་མེད་པར་བྱེད་པའོ།། 
མཱུ་ཡི་ཡི་གེ་ས་བོན་ནི།། 
རྨོངས་པའི་འཇིག་རྟེན་ཀུན་གྱི་ལས།། 
དེ་ལྟར་ཕྱེད་བཅས་ཚིག་བཅུ་བཞི།། 
རྩ་ཡི་འཁོར་ལོ་ཡི་ནི་མཐའོ།། 
བུམ་པ་ཅན་ལ་སོགས་པའི་ལས།། 
རྣལ་འབྱོར་གང་དང་གང་འདོད་བྱེད།། 
འཁོར་ལོ་དྲུག་གི་རབ་སྦྱོར་བས།། 
ཅི་འདོད་ལས་ཀྱི་རང་བཞིན་ཏེ།། 
བདག་པོ་སྦྱོར་བ་འགྲུབ་ནུས་ཅན།། 
བཅོམ་ལྡན་འདས་ཀྱིས་འདི་གསུངས་སོ།། 
གཙུག་ཏོར་ལ་སོགས་སྐྱེ་གནས་མཐར།། 
ལུས་ངག་སེམས་ཤེས་ནམ་མཁའ་ལས།། 
ལུགས་འབྱུང་ལུགས་ལས་བཟློག་པ་ཡིས།། 
དེ་ཉིད་བྱང་ཆུབ་རྣམས་ཤེས་བྱ།། 
འདིར་ནི་ཐབས་ཀྱི་ཆ་དང་ནི།། 
ཤེས་རབ་ཀྱི་ཡང་ཆ་རུ་བརྗོད།། 
ཡང་ན་ཡི་གེ་རེ་རེ་ཡི།། 
བར་བར་དུ་སྟེ་སླར་ཡང་ནི།། 
དྷི་སྔགས་ལྷན་སྐྱེས་རང་བཞིན་ཏེ།། 
འཁོར་ལོ་ཡི་ནི་ཁྱད་པར་གྱི།། 
ཉེ་བའི་ལས་རྣམས་བྱེད་པའོ།། 
དཾ་ཥྚྲ་ཀ་རཱ་ལི་ཡི་སྔགས།། 
འགྲོ་བ་རྣམས་ཀྱི་ལས་རང་བཞིན།། 
མ་སྔགས་ཧཱ་སྔགས་མུ་དྲེའི་སྔགས།། 
རྣ་བ་ཡི་ནི་རང་བཞིན་ནོ།། 
ཤྲཱི་ཧེ་རུ་ཀ་དེ་བ་སྱ་གྲ་མ་ཧི་ཥིའི།། 
སྔགས་ཚིག་སྣ་ཡི་རང་བཞིན་ནོ།། 
ས་ཧ་སྲ་ཤི་རེ་ཡི་སྔགས།། 
དབྱངས་ཀྱི་བདག་པོ་ཡི་ནི་གཟུགས།། 
ས་ཧ་སྲ་བཱ་ཧ་བེ་ཡི།། 
སྔགས་ཀྱི་ཡི་གེ་ལུས་ཀྱི་གཟུགས།། 
ཤ་ཏ་སའི་སྔགས་འཁོར་ལོ་གཅིག།
མཁའ་འགྲོ་མའི་སྔགས་འཆི་བ་དང་།། 
སྐྱེ་བ་ཡི་ནི་རང་བཞིན་ནོ།། 
གཉིས་མེད་རྣམ་པའི་ཆོས་ལས་ནི།། 
གཉིས་སུ་སེམས་ཅན་འཛིན་པ་སྟེ།། 
ཤེས་རབ་ལ་ནི་བདེ་སྟེར་བ།། 
བཅོམ་ལྡན་བླ་མས་འདི་གསུངས་སོ།། 
ཉན་ཐོས་ལ་སོགས་མུ་སྟེགས་རྣམས།། 
མི་ཤེས་པ་ཡི་ཕྱུགས་ཐམས་ཅད།། 
དེ་རྣམས་ཡེ་ཤེས་འཐོབ་བྱའི་ཕྱིར།། 
ཚུལ་ལུགས་འདི་ནི་བསྟན་པའོ།། 
ཧ་སྲཱ་ན་ནེ་ཡི་ནི་སྔགས།། 
ཡུལ་གྱི་གཟུགས་ལ་རེག་པའོ།། 
ཛྭ་ལི་ཏ་ཏེ་ཛ་སེའི་སྔགས།། 
སྔགས་ཀྱི་ཚིག་ནི་ཡིད་ཀྱི་ཡུལ།། 
ཛྭ་ལ་མུ་ཁིའི་ཚིག་ལུས་ཡུལ།། 
པིང་ག་ལོ་ཙ་ན་ཡི་སྔགས།། 
མིག་གི་རྣམ་པར་ཤེས་པའོ།། 
བཛྲ་ཤ་རཱི་རེའི་སྔགས་ཚིག།
ལུས་ཀྱི་རྣམ་པར་ཤེས་པའོ།། 
བཛྲཱ་ས་ནེ་ཡི་ནི་སྔགས།། 
སྣ་ཡི་ཡུལ་ལ་རེག་པའོ།། 
མི་ལི་ཏེ་ཡི་སྔགས་ཀྱི་ཚིག།
སྣ་ཡི་རྣམ་པར་ཤེས་པའོ།། 
ཙི་ལི་ཏེ་ཡི་སྔགས་ཀྱི་ཚིག།
དབྱངས་ཀྱི་བདག་པོ་ཡི་ནི་ཡུལ།། 
ཧེ་སྔགས་གཉིས་བརྗོད་སྒྲ་ཡི་ཡུལ།། 
སྒྲ་དང་དབྱངས་གཉིས་ཀྱི་རྣམ་ཤེས།། 
དེ་ལྟར་སྔགས་ཚིག་ཕྱེད་བཅས་བདུན།། 
འཆི་དང་སྐྱེ་བ་ཀུན་གྱི་གཟུགས།། 
ཕག་མོ་ལ་ནི་བདེ་དགའ་བའི།། 
བཅོམ་ལྡན་བདག་པོས་འདི་གསུངས་ཏེ།། 
བོ་ལ་ཀཀྐོལ་སྦྱོར་བདག་ཉིད།། 
ཡུལ་དང་དབང་པོ་སོགས་གསོད་པའོ།། 
སེམས་ཅན་གང་དང་གང་རྣམས་ཀྱི།། 
ཡུལ་གྱི་ཆུ་སྐྱེས་ལས་སྐྱེས་ཏེ།། 
སེམས་ཅན་དེ་དང་དེ་རྣམས་ཀྱི།། 
རང་རང་ལས་རྣམས་ཀྱིས་གསོད་པའོ།། 
ཡུལ་ལ་སོགས་པ་འཇོམས་པས་ན།། 
ཤེས་རབ་འཁོར་ལོ་དེ་བཤད་དོ།། 
རྒྱུད་དང་རྒྱུད་རྣམས་ཀྱི་ནི་ལས།། 
སྒྲུབ་པའི་སྙིང་པོའི་ཡེ་ཤེས་སོ།། 
ས་མཐའ་དྲུག་པའི་དབྱངས་སྟན་ཅན།། 
ཟླ་དུམ་ཐིག་ལེས་མགོ་ལ་བརྒྱན།། 
ལན་གཉིས་སུ་ནི་བརྗོད་པར་བྱ།། 
རྡོ་རྗེ་སེམས་དཔའ་གསང་བའི་གཟུགས།། 
ཁ་གཉིས་དྷུ་གཉིས་མུ་རུ་གཉིས།། 
ལས་རྣམས་ཀྱི་ནི་དངོས་པོ་སྟེ།། 
སྲོག་དང་མཉམ་དུ་གནས་པའོ།། 
ཨ་དྭཱི་ཏེ་མ་ཧཱ་ཡོ་གི་ནཱི།། 
པ་ཐི་ཏ་སིདྡྷེའི་སྔགས་ཀྱི་ཚིག།
དེ་ཡང་ལུས་མཐའ་ཡི་ནི་གཟུགས།། 
དྲེ་ངྷྃ་ཚིག་གཉིས་གྲྃ་ཚིག་གཉིས།། 
ཧེ་ཡི་ཚིག་གཉིས་ཧ་ཚིག་གཉིས།། 
ཁྲོ་བཅུའི་ཡི་གེ་གཤིན་རྗེ་ནི།། 
མཐར་བྱེད་ལ་སོགས་ཀྱིར་གོ་བྱ།། 
པ་སྡེའི་བཞི་པའི་ས་བོན་ལ།། 
ཨཱི་ཡིག་མགོ་ལ་རེག་པའོ།། 
མེ་སའི་སྔགས་ནི་ཚིག་ཀུན་ཏེ།། 
མཁའ་འགྲོ་མ་ཡི་རང་བཞིན་ནོ།། 
དེ་ལྟར་སྔགས་ཚིག་བཅུ་གཉིས་ནི།། 
རྟེན་འབྲེལ་བཅུ་གཉིས་སླུ་བ་སྟེ།། 
སྟོན་པ་དམ་ཚིག་ཆེན་པོ་གཙོ།། 
བཅོམ་ལྡན་འདས་ཀྱིས་འདི་གསུངས་སོ།། 
རྟེན་འབྲེལ་ཡན་ལག་བཅུ་གཉིས་ཀྱི།། 
ལས་ཀྱིས་ལྷན་ཅིག་རྨུགས་བྱེད་པའོ།། 
ཕོ་ཉ་རྣམས་བསྐྱེད་པའི་ཡི་གེ།། 
འཁོར་ལོའི་རྣམ་པའི་རང་བཞིན་ཅན།། 
འཁོར་ལོ་ཡི་གེ་མིན་དེ་ལྟར།། 
ཕོ་ཉའི་རང་བཞིན་མེད་པའོ།། 
རྣམ་སྨིན་དེ་ལས་རྣམ་སྐྱེས་པ།། 
སོ་སོའི་མིང་དུ་འདུ་ཤེས་ཏེ།། 
འཇམ་རྡོར་ལ་སོགས་དངོས་པོ་ཡིས།། 
ཨ་བ་དྷཱུ་ཏཱིའི་མཚན་ཉིད་བྱ།། 
ཧཱ་ས་ཧཱ་དཔའ་བོ་གཅིག་སྔགས་ཚིག།
དེ་བཞིན་གཤེགས་དྲུག་ས་བོན་ཏེ།། 
ཡོན་ཏན་མཐའ་མེད་འཆད་པའོ།། 
ཧཱ་ཡི་ས་བོན་ཡི་གེ་བཞི།། 
ཧོ་གཅིག་ཧོ་གཉིས་བརྗོད་པར་བྱ།། 
ཡི་གེ་བདུན་པོ་ལྤགས་སོགས་ཁམས།། 
ཏྲཻ་ལོ་ཀྱ་བི་ནཱ་ཤའི་སྔགས།། 
སྡང་བ་ལ་ནི་གོ་ཆའོ།། 
ཤ་ཏ་ས་ཧ་སྲ་ཀོ་ཊི།། 
ཏ་ཐཱ་ག་ཏ་པ་རི་བཱ་རེ།། 
ས་མཐའ་ཨཱུ་ཡི་དབྱངས་ཀྱིས་སྤྲས།། 
ཟླ་བའི་དུམ་བུ་ཐིག་ལེས་བརྒྱན།། 
དེ་ལྟར་སྔགས་ཀུན་ཉེར་སྡུད་པའོ།། 
ཧ་ཨཱུ་ཨཾ་སྔགས་ཀྱི་རང་བཞིན།། 
དེ་ལྟར་སྔགས་ཀྱི་ཚིག་ནི་བཞི།། 
རྣལ་འབྱོར་མ་སྐྱེད་དངོས་གྲུབ་འགྱུར།། 
བཀས་གནང་དངོས་གྲུབ་རབ་འཇུག་པ།། 
བཅོམ་ལྡན་དཔའ་བོས་འདི་གསུངས་སོ།། 
མཁའ་འགྲོ་སྡོམ་པ་མངོན་བརྗོད་དང་།། 
གཞན་ཡང་རྣལ་འབྱོར་མའི་རྒྱུད་དང་།། 
རྣལ་འབྱོར་རྒྱུད་རྣམས་སུ་གསུངས་པའི།། 
ལས་ཀྱི་ཚོགས་ཀྱི་དངོས་གྲུབ་སྟེར།། 
བཀས་གནང་འཁོར་ལོའི་རབ་སྦྱོར་བས།། 
འགྲུབ་འགྱུར་སྦྱོར་བ་གཞན་གྱིས་མིན།། 
སླར་ཡང་ས་མཐའ་དབྱངས་ལྔ་པའི།། 
དྲུང་ན་གནས་པའི་སྟན་ཅན་ལ།། 
ཟླ་དུམ་ཐིག་ལེས་བརྒྱན་པའོ།། 
ཆོ་གས་དེ་ཁོ་ནའི་ས་བོན།། 
པ་དྲུང་གནས་པ་རྣལ་འབྱོར་མའི།། 
ཚོགས་ནི་སྐྱེད་པར་བྱེད་པའོ།། 
ཊ་ཡིག་འབར་བར་བྱེད་པའི་སྔགས།། 
སིང་ཧ་རུ་པེ་ཁཿ་སྔགས་ཚིག།
བགེགས་ཀྱི་གཙོ་བོ་རླག་བྱེད་པའོ།། 
ག་ཛ་རཱུ་པེ་གཿ་ཡི་སྔགས།། 
སེམས་ཅན་ཀུན་གྱི་བགེགས་བྱེད་པའོ།། 
ཏྲཻ་ལོ་ཀྱོ་ད་རེ་ཡི་ཚིག།
རབ་མཆོག་ཕོ་ཉ་ཀུན་སྐྱེད་པའོ།། 
ས་མུ་དྲ་མེ་ཁ་ལེ་གྲ་ཧ་གཉིས་ཀྱི་ཚིག།
རྒྱ་མཚོ་ལྟ་བུའི་སྐ་རགས་སྤྲས།། 
དེ་ནི་སྔགས་ཀྱི་སྐ་རགས་སོགས།། 
ཧཱུྃ་དང་ཕཊ་ཀྱི་ཡི་གེ་ནི།། 
མཁའ་འགྲོ་མ་ཡི་ཁྱབ་བདག་གོ།
བཱི་རཱ་དྭཱི་ཏེ་ཧཱུྃ་སྔགས་ཚིག།
ཐབས་དང་ཤེས་རབ་གཉིས་མེད་ལས།། 
ཐ་མལ་འདུས་བྱས་སྐྱེས་པའོ།། 
དེ་ལྟར་རྐང་པ་བདུན་སྔགས་ཏེ།། 
ཡེ་ཤེས་ས་ཡི་རང་བཞིན་གྱི།། 
བཅོམ་ལྡན་རྡོ་རྗེས་འདི་གསུངས་ཏེ།། 
སེམས་ཅན་ལས་ལས་གྲུབ་པའི་མཐར།། 
དེ་ཡི་གོ་འཕང་མཆོག་ཏུ་འགྲོ།། 
སངས་རྒྱས་རྡོ་རྗེ་འཆང་བའི་མིང་།། 
སླར་ཡང་སྐྱེ་ཞིང་ལམ་ལ་གནས།། 
སྒྱུ་མའི་རྣམ་པ་སྒྱུ་མ་ཡིན།། 
རང་གི་བདག་ཉིད་སོ་སོར་རིག།
ཧཱུྃ་ཧཱ་གཉིས་མ་ཧཱ་པ་ཤུ་མོ་ཧ་ནི།། 
ཚིག་ནི་འཁོར་བའི་རྨོངས་པའོ།། 
ཡོ་གཱི་ཤྭ་རཱི་ཏྭྃ་གི་སྔགས།། 
ཞི་བ་ཡི་ནི་གཟུགས་སུའོ།། 
ཌཱ་ཀི་ནཱི་ལོ་ཀཱ་ནཱཾ་བན་དྷཱ་ནིའི་ཚིག།
འཇིག་རྟེན་བྱང་ཆུབ་ཏུ་འཇུག་བྱེད།། 
ས་ཏྱ་མེ་ཧཱུྃ་ཕཊའི་སྔགས་ཀྱི་ཚིག།
མཐའ་བཞི་པོ་ནི་སྟོན་པའོ།། 
བྷཱུ་ཏ་ཏྲཱ་ས་ནི་ཡི་ཚིག།
མུ་སྟེགས་ཡེ་ཤེས་འཇོམས་པའོ།། 
དེ་ལྟར་སྔགས་ཚིག་བདུན་པོས་ནི།། 
ལས་ཀྱི་དབྱེ་བ་བྱེད་པ་སྟེ།། 
པད་ལྟེའི་འདབ་མ་རེ་རེ་ལ།། 
སྔགས་ཀྱི་ཡི་གེ་རྣམས་གནས་པའོ།། 
དཔའ་བོའི་སྔགས་ཀྱི་གཟུགས་གནས་པའོ།། 
བཅོམ་ལྡན་འདས་ཀྱིས་འདི་གསུངས་སོ།། 
འཁྲུལ་འཁོར་ཆེན་པོ་བཅུ་གཉིས་དེ།། 
བདག་གི་མཛའ་བོ་ཡིས་ནི་གསུངས།། 
ལས་ཐམས་ཅད་ཀྱི་འཁྲུལ་འཁོར་ནི།། 
བཅུ་གཉིས་རྣམས་ཀྱིས་ལྷན་ཅིག་བྱ།། 
འཁོར་ལོ་ཆེན་པོ་རེ་རེ་རུ།། 
ངེས་པར་སོ་སོའི་ལས་བྱའོ།། 
ཕྲད་པ་རྣམས་ནི་བཅུ་གཉིས་སུ།། 
བསྒྲུབ་བྱའི་མིང་གིས་བསྒྲུབ་པར་བྱ།། 
པ་མཐའ་ས་མཐའ་ཨཱ་དང་ལྡན།། 
ཡ་མཐའ་ཨཱི་ཡི་དབྱངས་དང་བཅས།། 
རེ་ཡིག་ན་མཐའ་ར་ཡིག་དང་།། 
པ་མཐའ་དང་ནི་སིདྡྷེའི་ཚིག།
པིདྱེའི་ཚིག་དང་ཤྭ་རིའི་སྔགས་པའི་དྲུང་མ་དང་ཊ་ས་བོན།། 
ཧཱུ་ལ་ཟླ་དུམ་ཐིག་ལེས་བརྒྱན།། 
བསྐྱར་ལ་ཡང་ནི་བརྗོད་པར་བྱ།། 
པའི་དྲུང་གནས་དང་ཊ་ཡིག་སྟེ།། 
ཧཱུྃ་ཕཊ་དང་ནི་སྭཱ་ཧཱ་བཅས།། 
སྔགས་འདིས་ལྟེ་བར་ཆོ་ག་ཡིས།། 
བསྒྲུབ་བྱ་མིང་དང་བཅས་པར་བརྗོད།། 
བཅུ་གཉིས་རྣམས་དང་ལྟེ་བཅས་པ།། 
དེ་བཞིན་གཤེགས་པས་འདི་གསུངས་སོ།། 
ས་བོན་ཡི་གེ་ཉི་ཤུ་བཞི།། 
པུལླཱི་ར་སོགས་བསྲེས་པའོ།། 
དཔལ་ཧེ་རུ་ཀ་རྡོར་ཕག་མོ།། 
མ་བྱུང་འབྱུང་བར་མི་འགྱུར་རོ།། 
སྔགས་འདི་ཡི་ནི་མཐུ་སྟོབས་ནི།། 
བྱེ་བ་སྟོང་ཕྲག་གསུངས་པ་ཡི།། 
མཐའ་མེད་གཞུང་ལས་དཔའ་བ་ཡིས།། 
དེ་བཞིན་སྙིང་པོ་བསྡུས་པ་ཡིན།། 
རྒྱུད་གཞན་དུ་ནི་གསུངས་པའི་སྔགས།། 
སྔགས་འདི་ཡི་ནི་སྒྲུབ་ཐབས་སོ།། 
བཟླས་མེད་གྲངས་མེད་ཡི་གེ་མེད།། 
གཟུགས་མེད་བསམ་གཏན་དེ་བཞིན་མེད།། 
ལྷ་དྲན་པ་ཡི་ཡེ་ཤེས་ཀྱིས།། 
དངོས་གྲུབ་ཐམས་ཅད་སྐྱེད་པའོ།། 
དབུགས་འཇུག་པ་ཡི་དུས་སུ་ནི།། 
ཡི་གེ་ཐམས་ཅད་གསད་པར་བྱ།། 
འབྱིན་པ་རྣམས་ཀྱིས་སྦྱོར་ཀུན་བྱེད།། 
འབྱུང་བའི་དུས་སུ་ཤེས་པར་བྱ།། 
གནས་དུས་རྣལ་འབྱོར་དབང་ཕྱུག་གི།། 
སངས་རྒྱས་ཞིང་ནི་འདོད་མི་བྱ།། 
དབུགས་རྒྱུ་དེ་ལྟར་ཤེས་བྱ་སྟེ།། 
བྱིས་པའི་རྣལ་འབྱོར་པས་མི་རྟོགས།། 
གང་གི་སློབ་མ་དབང་བསྐུར་བ།། 
དེ་ཉིད་བཞི་རྣམས་བཅས་པས་སོ།། 
ཐེག་པ་ཆེན་པོར་ཡོངས་སྨིན་ལ།། 
ཕྱི་ནས་སྔགས་ནི་རབ་བསྟན་བྱ།། 
སྔོན་དུ་ཕག་མོའི་དཀྱིལ་འཁོར་ནི།། 
བྲི་བྱ་དེ་ནས་ཧེ་རུ་ཀའིའོ།། 
རྡོ་རྗེའི་བུ་མོའམ་དེ་ནས་གཞན།། 
དེར་ནི་ཤེས་རབ་གཞུག་པར་བྱ།། 
རྒྱུད་གཞན་དུ་ནི་དབང་བསྐུར་ལ།། 
ཚུལ་འདི་བསྟན་པར་མི་བྱའོ།། 
ཡེ་ཤེས་ཤེས་བྱའི་རང་བཞིན་ཅན།། 
ཨ་བ་དྷཱུ་ཏཱིར་དཀྱིལ་འཁོར་བྱ།། 
ཡེ་ཤེས་རྣམ་པ་ཕག་མོ་ཡིས།། 
ཤེས་བྱ་དཔལ་ཧེ་རུ་ཀར་འཁྱུད།། 
སྤྱན་གསུམ་དྲག་པོའི་གཟུགས་ཅན་མ།། 
ཞལ་བཞི་མཆེ་བ་གཙིགས་པ་སྟེ།། 
ཕྱག་ནི་བཅུ་གཉིས་རྣམས་དང་ལྡན།། 
དཀར་མོ་དང་ནི་འཇིགས་བྱེད་གནོན།། 
སྐུ་ལ་ཕྱག་རྒྱ་ལྔ་ལ་སོགས།། 
འཇིག་དུས་མེ་ལྟའི་འོད་ཟེར་ཅན།། 
ཕྱག་གཡས་རྡོ་རྗེ་དང་གྲི་གུག།
དགྲ་སྟ་ཌཱ་རུ་དེ་བཞིན་དུ།། 
རྩེ་གསུམ་ལུས་མེད་པགས་པ་སྟེ།། 
ཕྱག་གཡོན་པས་ཀྱང་དེ་བཞིན་ནོ།། 
གཡོན་དུ་དྲིལ་བུ་ཐོད་པ་དང་།། 
ཞགས་པ་ཁ་ཊྭཱཾ་ག་དང་མགོ།། 
དབུ་སྐྲ་གྲོལ་ཞིང་གཅེར་བུ་མ།། 
མགོ་བོའི་ཕྲེང་བ་འཛིན་པ་མོ།། 
སྒེག་པའི་རྒྱན་རྣམས་དང་ནི་ལྡན།། 
དབུ་ལ་ཐོད་པའི་ཕྲེང་བ་ཅན།། 
འདོད་ཆགས་རྡོ་རྗེས་རྒྱས་བཏབ་སྟེ།། 
ཡང་ན་ཧེ་རུ་ཀ་ཡིས་སོ།། 
ཡན་ལག་ལྷ་རྫས་དྲིས་ཉེར་བྱུགས།། 
ཞབས་གདུབ་དཔུང་རྒྱན་རྣམས་དང་ལྡན།། 
ལྷ་རྫས་མེ་ཏོག་ཕྲེང་བས་བཀླུབས།། 
རྩེ་བྲན་ཟླར་གནས་རྡོ་རྗེ་ནི།། 
དཔྲལ་བར་རྟག་ཏུ་འཛིན་པ་མོ།། 
གཡས་བརྐྱང་བ་ཡི་ཞབས་དང་ལྡན།། 
རྣལ་འབྱོར་མ་ཡི་ཚོགས་མདུན་དུ།། 
སྐུ་ལས་འབར་བའི་ཕྲེང་བ་སྤྲོ།། 
ཧེ་རུ་ཀ་མིག་སྨན་ནག་པོ་འདྲ།། 
རལ་པའི་ཅོད་པན་མདུན་དུའོ།། 
སྟག་གི་པགས་པའི་ཤམ་ཐབས་ཅན།། 
ཕྱག་རྒྱ་ལྔ་ཡིས་རྣམ་པར་བཀླུབས།། 
དཔའ་བོ་ཐོད་པའི་ཕྲེང་བ་ཅན།། 
སྣ་ཚོགས་རྡོ་རྗེ་ཟླ་ཕྱེད་ལྡན།། 
སྤྱན་གསུམ་མཆེ་བ་གཙིགས་པ་སྟེ།། 
ཞལ་བཞི་པ་ལ་འཇིགས་པར་བྱེད།། 
ཕྱག་བཅུ་གཉིས་པར་རིག་པར་བྱ།། 
བརྒྱ་ཕྱེད་མགོ་བོས་བརྒྱན་པ་སྟེ།། 
མཆོད་ཕྱིར་ཐོགས་དང་ཐལ་བ་དང་།། 
འབར་བའི་ཕྲེང་ཅན་གཙིགས་པ་པོ།། 
སྐྱེ་གནས་ཕྱག་རྒྱ་ཕྱག་གཉིས་ཀྱིས།། 
ལྷག་མ་རྡོ་རྗེ་ཕག་མོའིའོ།། 
གལ་ཏེ་ཧེ་རུ་ཀ་གཙོ་བོ།། 
དེ་ཚེ་ཕག་མོའི་ཕྱག་གཉིས་སུའོ།། 
གླང་པོའི་པགས་པ་འཛིན་པ་པོ།། 
ཐབས་དང་ཤེས་རབ་བདག་ཉིད་དེ།། 
ཟག་མེད་རྣལ་འབྱོར་བདེ་ཆེན་བཟང་།། 
སྲིད་དང་མྱ་ངན་འདས་པའི་གཟུགས།། 
གཉིས་པོ་སྙིང་པོར་སྦྱིན་པར་བྱ།། 
ལྷག་མ་རྣལ་འབྱོར་མ་རྣམས་ནི།། 
མཁའ་འགྲོ་མ་སོགས་རིམ་ཇི་ལྟར།། 
ཐོད་དུམ་ལ་སོགས་སྔགས་རིག་པས།། 
དཔའ་བོ་ཀུན་ཀྱང་སྦྱིན་པར་བྱ།། 
རེ་རེ་ཡི་ཡང་དེ་ཡི་རྒྱུད།། 
ཇི་ལྟར་སྔོན་གྱི་རྗེས་སུའོ།། 
བརྐྱང་མ་དང་ནི་རོ་མའི་རྩ།། 
ཤེས་རབ་དང་ནི་ཐབས་འདུ་བའི།། 
རྟེན་ནི་ཨ་བ་དྷཱུ་ཏཱི་སྟེ།། 
གང་དེར་རོ་མཉམ་སོན་པའོ།། 
འཁོར་ལོ་གསུམ་གཉིས་འགྱུར་ཤེས་བྱ།། 
མཁའ་འགྲོ་མ་སོགས་རིམ་ཇི་བཞིན།། 
ཧེ་རུ་ཀ་དང་རྡོར་ཕག་མོ།། 
འབུམ་ཚོ་སྟོང་ཕྲག་ཕྱག་ཅན་ཏེ།། 
ཕྱག་གཉིས་ལ་སོགས་ནས་བརྩམས་ནས།། 
གཞན་ནི་གང་རྣམས་དེ་རྣམས་སོ།། 
དབང་པོའི་ཡུལ་ནི་མི་ལྟ་ཞིང་།། 
ཕྱག་དང་བཞུགས་ཚུལ་ལ་སོགས་མིན།། 
བསྒོམས་པས་སྤྲོས་པ་ཀུན་བཟུང་སྟེ།། 
གཏི་མུག་དེ་ནི་སྤང་བར་གྱིས།། 
སྐད་ཅིག་རྣམ་པའི་རྣལ་འབྱོར་བདག།
སྐད་ཅིག་ལ་སོགས་དེའི་སྦྱོར་ཅན།། 
སྙིང་གར་ས་བོན་རྣམ་པར་དགོད།། 
སྤྲོ་དང་བསྡུ་བ་ལ་སོགས་བྱ།། 
དཀྱིལ་འཁོར་སྤྱན་དྲངས་མཆོད་པ་དང་།། 
སྡིག་པ་བཤགས་པ་ལ་སོགས་ཏེ།། 
སྟོང་ཉིད་ལ་སོགས་རི་རབ་མཐར།། 
ར་བ་དང་ནི་གུར་ལ་སོགས།། 
ས་ཡི་ཆར་ནི་རྡོ་རྗེའི་ཐིག།
འཁོར་ལོ་དྲུག་ཏུ་བྲི་བའོ།། 
ཇི་ལྟའི་མངོན་རྟོགས་མཚན་ཉིད་ཀྱིས།། 
རྣམ་པ་སྣ་ཚོགས་ཐམས་ཅད་བྱ།། 
ཐབས་དང་མན་ངག་ཐམས་ཅད་ནི།། 
མཛེས་མ་བདག་གིས་ཀུན་བཤད་དོ།། 
དེར་ནི་གཏོར་མ་སྦྱིན་བྱ་སྟེ།། 
ས་སོགས་ལྔ་རྣམས་ཀྱིས་མཆོད་བྱ།། 
ཡི་གེ་འབར་བའི་ཡིག་རྣམས་ཀྱིས།། 
སྔགས་ཀྱི་བཟླས་པ་ཡང་བྱའོ།། 
འབར་བའི་གཉིས་འཕེལ་ཡིག་རྣམས་ཀྱིས།། 
སྲོག་གི་གཏུམ་མོ་སྦར་བར་བྱ།། 
སྟེང་དུ་ཁ་བལྟས་རྩ་བསྲེག་སྟེ།། 
དེ་བཞིན་ཡེ་ཤེས་མཁའ་འགྲོ་སྐྱེས།། 
མཁའ་འགྲོ་མ་སོགས་མ་ལུས་དང་།། 
རྣམ་པར་ཤེས་ལ་སོགས་ཐིམ་པས།། 
བསྲེགས་པས་རི་བོང་ཅན་ཧཾ་འཛག།
དཔའ་བོ་ཐམས་ཅད་མཉམ་སྦྱོར་བ།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྡོ་རྗེ་ཕག་མོ་སྐྱེད་པ་དང་གཙོ་མོ་དང་འཁྲུལ་འཁོར་གྱི་འཁོར་ལོ་དང་།
དཀྱིལ་འཁོར་སྒོམ་པ་ལ་སོགས་པའི་རང་བཞིན་ཏེ།
འདི་ནི་ལེའུ་གཉིས་པའོ།།།། 
དེ་ནས་མཁའ་འགྲོ་མ་སོགས་ཀྱི།། 
ཇི་ལྟར་བསྐྱེད་པ་རབ་བཤད་བྱ།། 
མཁའ་འགྲོ་མ་ཡི་སྦྱོར་བརྟེན་ནས།། 
བཅོམ་ལྡན་འདས་ནི་མཆོག་ཏུ་རྩེན།། 
ཕག་མོའི་གཟུགས་ནི་མཐའ་ཡས་པའང་།། 
སྤྲོས་པ་དྲ་བའི་སྡོམ་པའོ།། 
ལུས་ཀྱི་དངོས་པོའི་དབྱེ་བ་ཡིས།། 
མཐའ་ཡས་གཟུགས་ཅན་མཁའ་འགྲོ་མ།། 
ལུས་ཀྱི་བདེ་བ་ལ་བརྟེན་ནས།། 
འདོད་པ་རྣམ་པ་གསུམ་དུ་འགྱུར།། 
དགའ་བ་གསུམ་དང་རྩ་གསུམ་སྟེ།། 
བཞི་པ་ལྷན་ཅིག་སྐྱེས་པར་འདོད།། 
སངས་རྒྱས་སྐུ་ཡི་ཉམས་ཆེན་པོ།། 
དེའི་རང་བཞིན་ལས་སྣ་ཚོགས་འཕྲོ།། 
མཁའ་འགྲོ་མ་ཡི་གནས་བརྟེན་ནས།། 
དཀྱིལ་འཁོར་འཁོར་ལོའི་རང་བཞིན་ནོ།། 
འཛམ་བུ་གླིང་ནི་ཆེན་པོ་ཡི།། 
དུམ་བུ་བཅུ་གཉིས་ཀྱི་དབུས་སུ།། 
ཤར་གྱི་ཡུལ་དུ་གནས་ལྷ་མོ།། 
དུས་སྦྱོར་རོ་ཧི་ཏ་ཆུ་སྲིན།། 
རྒྱལ་དང་ཉི་མ་དགའ་སྐྱེད་དང་།། 
རྩ་ཡི་དངོས་པོ་སྲོག་འབབ་པའོ།། 
ལྷ་མོ་ཕྱི་ནང་བདག་ཉིད་དུ།། 
བཅོམ་ལྡན་གཟུགས་ཅན་མ་གནས་ཏེ།། 
ཕྱག་བཞི་མ་ལ་ཁ་དོག་གནག།
སྤྱན་གསུམ་པ་ལ་ཞལ་གཅིག་མ།། 
མཆེ་བ་གཙིགས་ཤིང་དྲག་པ་སྟེ།། 
ཕྱག་རྒྱ་ལྔ་མངོན་འཛིན་པ་མོ།། 
རོ་ལ་ཞོན་མ་སྐྲ་གྲོལ་མ།། 
གཡས་བརྐྱང་ཞབས་དང་ལྡན་པ་མོ།། 
དྲག་མོ་ཐོད་པའི་ཕྲེང་ཅན་མ།། 
གཡས་པ་ཌཱ་རུ་གྲི་གུག་ཅན།། 
གཡོན་པར་ཐོད་པ་ཁ་ཊྭཱཾ་ག།
སྤྲོ་ཞིང་སྡུད་པའི་སྐུ་ཅན་མ།། 
སུམ་ཅུ་རྩ་བདུན་བདག་ཉིད་ཀྱི།། 
དཀྱིལ་འཁོར་དབུས་སུ་གཞག་པར་བྱ།། 
སྙིང་པོ་ཡི་གེ་ཉི་ཤུ་གཉིས།། 
མཁའ་འགྲོ་མ་དང་བཅས་ཁ་སྦྱོར།། 
ཨོཾ་ཤྲཱི་ཨོཾ་བཛྲ་བཛྲ་ཧེ་ཌཱ་ཧེ་ཀི་རུ་ནཱི་རུ་ཡེ་ཀཾ་ཧཱུྃ་ཌཱ་ཧཱུྃ་ཀི་ཕ་ནཱི་ཊ་ཛཱ་ཕ་ལ་ཊ་སཾ་སྭཱ་བ་ཧཱ་ར་ཧཱུྃ་ཧཱུྃ་ཕཊ་སྭཱ་ཧཱ།
དཀྱིལ་འཁོར་པ་ཡི་ལྷ་མོ་རྣམས།། 
ཡི་གེ་རྡོ་རྗེ་ཅན་དུ་འདོད།། 
མཁའ་འགྲོ་མ་ཐོག་འཇོམས་པའི་མཐར།། 
རིགས་ཀྱི་རྩར་ནི་རབ་ཏུ་གྲགས།། 
མཁའ་འགྲོ་མའི་གནས་བསྒྲུབས་ནས་སུ།། 
དེར་ནི་ཕག་མོ་གནས་པར་འགྱུར།། 
སུམ་ཅུ་རྩ་བདུན་ལྷ་རྣམས་ནི།། 
རང་འདྲའི་ཐབས་དང་གཉིས་མེད་བདེ།། 
མིང་གི་སྦྱོར་བས་ཤེས་བྱ་བ།། 
དགོས་པ་རྣམ་མང་མན་ངག་གོ།། 
སུམ་ཅུ་རྩ་བདུན་གྱི་ནི་རྒྱུད།། 
བདེ་བ་ཆེ་ལས་སྐྱེད་པར་འགྱུར།། 
གང་ཕྱིར་བདག་པོ་མཁའ་འགྲོ་མ།། 
རྒྱུད་དེ་མཁའ་འགྲོ་མའི་རིགས་སོ།། 
བདག་པོ་ཁྱོད་ལ་བདག་འདིའོ།། 
ཇི་ལྟར་བདག་གིས་བསྐྱེད་འགྱུར་བ།། 
མཁའ་འགྲོ་མ་ལ་བདེ་སྟེར་བའི།། 
བཅོམ་ལྡན་འདས་ནི་མཉེས་བྱས་ནས།། 
ཁྱོད་བསྐྱེད་པ་ནི་བཤད་ཀྱིས་ཉོན།། 
རང་གི་རྒྱུད་ནི་མ་ཉམས་པ།། 
ཌཱ་ཡིག་གསང་བའི་བུག་བདག་ཉིད།། 
གཞུ་ཡི་རྣམ་པ་སྲོག་དང་ལྡན།། 
ལུས་ཀྱི་གཟུགས་ཅན་ཡང་དག་པ།། 
ཡུལ་དང་དབང་པོའི་བདག་ཉིད་ཅན།། 
བྱང་ཆུབ་སེམས་ཀྱི་ཐིག་ལེ་ཆེ།། 
རྒྱུད་ཨི་ཞེས་བྱའི་མིང་ཅན་ཏེ།། 
འགྲོ་དང་འོང་བའི་པད་ཆེན་དུ།། 
རྩ་ཡི་འཁོར་ལོ་ལ་ཁྱབ་འགྱུར།། 
ཀ་ཡིག་ཀ་གཟུགས་ཀྱང་དེ་བཞིན།། 
འོད་གསལ་སྤྲུལ་བྱ་སྤྲུལ་པའོ།། 
ཕྲིན་ལས་ཀྱི་ནི་ཁམས་ཀུན་གྱི།། 
ཞི་བའི་གཟུགས་ཀྱིས་འགྲོ་བ་ཆེ།། 
དགའ་བ་མེད་མཛེས་མི་འགྱུར་ཀྱང་།། 
བརྗོད་མིན་ལྷན་སྐྱེས་ཚོན་གྱིས་འཚེད།། 
མི་གཟུགས་རྟག་ཏུ་བདེ་ཆེན་པོས།། 
སྒྱུ་འཕྲུལ་ངེས་པར་འཕྲོ་བར་འགྱུར།། 
ཨཱི་ནི་འབྱུང་པོ་ཆེ་ཀུན་དང་།། 
དབང་ཕྱུག་ལ་སོགས་སུ་ནི་སྟོན།། 
ལུག་དང་དམར་སེར་ཡིད་བཟང་གིས།། 
དེ་ཡི་གཞི་ནི་བསྐྱེད་པར་འགྱུར།། 
འདི་ནི་མཁའ་འགྲོ་མ་ཡི་མིང་།། 
ལས་ཀྱི་དུས་བཞིན་མཚོན་པར་བྱ།། 
ཀླུ་རྣམས་ཡང་དག་དགུག་བྱ་དང་།། 
ཆར་འབེབས་གཞུག་ཕྱིར་བཞུ་བ་དང་།། 
ལྷ་རྣམས་དང་ནི་འབྱུང་པོ་ཀུན།། 
རྒྱལ་པོ་རྣམས་ཀྱིའང་འཕྲུལ་ཆེན་དང་།། 
དབང་དང་མངོན་སྤྱོད་རེངས་པ་དང་།། 
བསད་དང་བསྐྲད་པ་ལ་སོགས་པ།། 
མངོན་སྤྱོད་དུས་ལས་ཤེས་པར་བྱ།། 
རང་རང་གླིང་དུ་བསྐྱེད་པ་སྟེ།། 
ཤེས་རབ་ཐབས་ཀྱི་སྙོམས་འཇུག་པས།། 
སྟོང་ཉིད་སྙིང་རྗེའི་བདག་ཉིད་ཀྱི།། 
རྣལ་འབྱོར་དབང་པོས་སེམས་ཕྲ་ཞིང་།། 
ཤིན་ཏུ་ཕྲ་བས་དེར་འཇུག་འགྱུར།། 
སེམས་ཅན་དོན་དུ་དེ་དང་དེར།། 
རང་བདག་སྦྱོར་བས་མཛད་པར་འགྱུར།། 
སྟོང་གསུམ་སྟོང་ནི་ཆེན་པོ་རུ།། 
གང་དུ་ཁྱབ་བདག་ཀུན་སྤྱོད་འགྱུར།། 
དེར་ནི་དུམ་བུ་བཅུ་གཉིས་སུ།། 
རང་རང་གཙོ་མོ་རྣལ་འབྱོར་མ།། 
ཐིམ་དང་ལོངས་སྤྱོད་སྤྱོད་རྣམས་སུ།། 
རྫུ་འཕྲུལ་ཆེ་རྣམས་ཀུན་སྤྱོད་འགྱུར།། 
ཉི་ཁྲི་བརྒྱ་ཕྲག་བཅུ་དྲུག་གི།། 
དབུགས་རྒྱུ་བར་ནི་ཤེས་པར་བྱ།། 
བརྒྱ་ཕྲག་བཅྭ་བརྒྱད་སྲོག་རྣམས་ཀྱིས།། 
འཕོ་བར་འདིར་ནི་བརྗོད་པར་བྱ།། 
བཅུ་གཉིས་རྣམས་ནི་ཉིན་ཞག་འགྱུར།། 
དུས་སྦྱོར་བཅུ་གཉིས་རིམ་ལས་སོ།། 
དུས་སྦྱོར་གསུམ་བསྒྱུར་བྱས་ནས་ཀྱང་།། 
དུས་ཀྱི་ཕོ་ཉ་མོ་ཀུན་སྤྱོད།། 
དུས་བརྒྱའི་ཕྱེད་ཀྱིས་ཕོ་ཉ་མོ།། 
རེ་རེ་རྣམ་པར་ཤེས་པར་བྱ།། 
ལྔ་བཅུ་གསུམ་གྱིས་ཡང་དག་པར།། 
ཉིན་ཞག་གཅིག་ལ་སྤྱོད་པའོ།། 
དེ་རྣམས་ཡི་གེར་ཡང་དག་བཤད།། 
ཨ་ཡིག་ལ་སོགས་ཀྵ་མཐའ་ཅན།། 
ཡོན་ཏན་འཕར་མ་ཡིན་བསྟན་པས།། 
གསུམ་བསྒྱུར་བརྒྱ་ཕྲག་ཕྱེད་དང་བཅས།། 
དེ་རྣམས་ཕོ་ཉ་མོར་ངེས་བཤད།། 
འདི་ནི་མཁའ་འགྲོ་མ་ཕྱག་རྒྱ།། 
མཁའ་སྤྱོད་མ་དང་ས་སྤྱོད་གཞན།། 
ས་འོག་རྣམས་ནའང་གནས་པ་མོ།། 
རྣལ་འབྱོར་མ་རྣམས་རྣམ་གསུམ་ནི།། 
ཞིང་སྔགས་ལྷན་ཅིག་སྐྱེས་རང་ངོ།། 
གང་ཞིག་གང་གིས་ལྷག་གནས་པ།། 
དེ་ནི་དེ་ཡིར་གསལ་མཐོང་འགྱུར།། 
རིགས་ཀྱི་ཁྱད་པར་ལ་བརྟེན་ནས།། 
འདོད་པའི་སྦྱོར་སྐྱེས་གནས་པ་ཅན།། 
ཙ་རུའི་བཟའ་བ་དེ་རྣམས་སུ།། 
ཡེ་ཤེས་གཟུགས་ཅན་ཕྱུགས་ཆེན་པོ།། 
བཟའ་མིན་བཟའ་བྱ་དེར་ཡང་ནི།། 
མཚོན་མིན་གསལ་བར་མཚོན་པར་བྱ།། 
མཚན་ཉིད་མཚན་ཉིད་མིན་པ་སྤོང་།། 
དེ་ནི་སྤོང་བར་རབ་སྤོང་བའོ།། 
རྗེས་འཛིན་ཚར་གཅོད་ལ་ཆགས་པའང་།། 
གང་ཞིག་གང་གིས་རང་རང་དངོས།། 
སངས་རྒྱས་དང་ནི་ཆོས་གནས་པར།། 
བྱས་ཏེ་མངོན་སྦྱོར་སྦྱོར་བ་ཡིས།། 
ཨ་བ་དྷཱུ་ཏཱིའི་སྲོག་གི་རླུང་།། 
བརྟན་པར་ཕག་སོགས་རྣལ་འབྱོར་མ།། 
མ་བརྟན་སྲོག་གི་རླུང་རྣམས་ཀྱི།། 
དངོས་གྲུབ་གསལ་བར་མི་འགྱུར་རོ།། 
ལྷ་མོ་རྣམ་སྣང་གིས་རྒྱས་གདབ།། 
རྡོ་རྗེ་འཛིན་བདག་མི་བསྐྱོད་པས།། 
ཕོ་ཉ་མོ་སྔགས་སུམ་ཅུ་དྲུག།
དུས་ལས་རང་དང་རང་གི་རིགས།། 
ཇི་ལྟར་བདག་མོའི་རིགས་དང་ནི།། 
ཕྱག་དང་མཚན་མ་རིམ་ཇི་ལྟར།། 
ཡང་ན་ངེས་པར་བརྗོད་པ་རུ།། 
མངོན་རྟོགས་མཚན་ཉིད་ལས་ཤེས་བྱ།། 
བོལླ་ཀཀྐོ་ལ་སྦྱོར་ལས།། 
ལྷ་མོ་རང་ཉིད་ཞུ་བར་ཞུགས།། 
སྐད་ཅིག་དེ་ལ་མ་ལུས་པའི།། 
དཀྱིལ་འཁོར་ཐམས་ཅད་རོ་མཉམ་ལྟ།། 
ལྷ་མོ་ནམ་མཁའི་ནང་སྣང་བས།། 
འདི་ཡིས་མངའ་བདག་བསྐུལ་བར་བྱ།། 
མཆོག་ཏུ་བདེ་བ་ཆེན་པོའི་རྡོ་རྗེ་རོལ་ཅིག་རོལ།། 
ཤེས་རབ་ཐབས་ཀྱི་དགོངས་པ་རབ་ཏུ་གྲུབ་པར་མཛོད།། 
འཇིག་རྟེན་རྣམས་ལ་ཁྱོད་ཀྱི་ཐུགས་རྗེ་བསྒོམས་པ་ཡིས།། 
ཇི་ལྟར་ལྷ་དང་ལྷ་མིན་མ་ལུས་སངས་རྒྱས་མཛོད།། 
བྱང་ཆུབ་རྡོ་རྗེ་འཛིན་པས་བདེ་ཆེན་གྱིས་མཉེས་མཛོད།། 
ཁྱོད་ནི་སྟོང་ཉིད་ཏིང་ངེ་འཛིན་ལ་ཞུགས་སམ་ཅི།། 
རྡོ་རྗེ་པདྨ་རོལ་པས་དེང་ནི་ངེས་རྟོགས་མཛོད།། 
གང་གིས་ལྷན་ཅིག་སྟོང་ཉིད་ཏིང་འཛིན་ལ་ཁྱོད་བཞུགས།། 
མངའ་བདག་ཁྱོད་ཀྱིས་ཁམས་བཞིའི་ས་བོན་འཛག་པར་མཛོད།། 
ཨ་བ་དྷཱུ་ཏཱིའི་རང་བཞིན་གཏུམ་མོ་ལྡང་བར་འགྱུར།། 
ས་གསུམ་སྲེག་པར་བྱེད་དེ་གང་དུའང་མི་མཐོང་ངོ།། 
མྱ་ངན་འདས་པའི་ངོ་བོས་འབར་ཞིང་འབར་བར་འགྱུར།། 
མཁའ་འགྲོ་མ་རྣམས་ལྷན་སྐྱེས་རང་བཞིན་གྱིས་དགར་མཛོད།། 
དགའ་བ་དང་ནི་འཆི་བར་སྣང་བ་མི་མཐོང་ངོ།། 
ཐུགས་ཀྱི་རྒྱལ་བ་མགོན་པོས་འདི་དག་སད་པར་མཛོད།། 
སྒྱུ་མ་ཡི་ནི་སེམས་ཅན་ཁམས་ནི་བསྒྲལ་བར་མཛོད།། 
གླུ་ཆེན་པོ་ནི་འདི་གསན་ནས།། 
རྣལ་འབྱོར་འཁོར་ལོ་ཅན་རབ་སད།། 
སྒྱུ་མ་ལྟ་བུའི་འགྲོ་བ་ཀུན།། 
བརྟན་པ་ལ་སོགས་འགྲོ་བ་ནི།། 
མཐོང་བཞིན་རང་གི་འཁོར་ལོ་ཅན།། 
ནམ་མཁའ་ཐིམ་པ་སྐུ་ཆེར་འགྱུར།། 
ལྷན་སྐྱེས་སོགས་ཀྱིས་སྤྲུལ་པ་ཅན།། 
གཉིས་པོ་གཅིག་པའི་སྐུ་ཆེན་པོ།། 
དང་པོའི་སངས་རྒྱས་རང་བཞིན་ཅན།། 
ཐམས་ཅད་ཀྱི་ནི་ཆོས་ཀྱི་སྐུ།། 
རྣལ་འབྱོར་མ་ཡི་རྒྱུད་ཐོབ་ནས།། 
རྣལ་འབྱོར་རྒྱུད་རྣམས་ལ་ཡིད་ཆེས།། 
སློབ་དཔོན་སེམས་ཀྱི་རྡོ་རྗེ་ཡང་།། 
དབུ་མའི་ཚུལ་གྱི་སྤྱོད་ཡུལ་ལོ།། 
དེ་ཉིད་ཕྱིར་བསྟན་ཐོབ་པ་ལས།། 
དབུ་མ་ཆེན་པོའི་མཚན་ཉིད་དོ།། 
གྲུབ་མཐའི་མན་ངག་སྤྱོད་ཡུལ་ནི།། 
མཁས་པ་རྣམས་ཀྱིའང་སྤྱོད་ཡུལ་མིན།། 
གྲུབ་མཐའ་མངོན་སུམ་ལས་ཤེས་བྱ།། 
མན་ངག་ཀྱང་ནི་རྗེས་དཔག་ལས།། 
ཤེས་བྱ་བླ་མའི་ཞལ་ལས་ཀུན།། 
དེ་མཁས་སངས་རྒྱས་སྤྱོད་ཡུལ་ལོ།། 
བྱིས་པའི་རིགས་ཀྱི་རྣམ་ཤེས་ཀྱི།། 
མངོན་ང་རྒྱལ་ཅན་སྤྱོད་ཡུལ་མིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་མཁའ་འགྲོ་མ་སྐྱེད་པའི་མཚན་ཉིད་དང་།
བདེ་བ་ལ་ཀུན་དུ་སྤྱོད་པའི་ལས་ཀྱི་དེ་ཁོ་ན་ཉིད་ཀྱི་རྣམ་པར་གཞག་པའི་ཆོ་ག་སྟེ་འདི་ནི་ལེའུ་གསུམ་པའོ།།།། 
དེ་ནས་ཡང་དག་བཤད་བྱ་བ།། 
ལཱ་མ་ཇི་ལྟར་གནས་པ་ནི།། 
ཇི་ལྟར་སྔོན་གྱི་སངས་རྒྱས་ཀྱིས།། 
གསུངས་པ་བདག་གིས་གསལ་བྱ་ཙམ།། 
རྡོ་རྗེ་སྡོམ་པ་བཅོམ་ལྡན་འདས།། 
ཕག་མོ་རྣལ་འབྱོར་སྡོམ་པ་སྟེ།། 
འཁོར་ལོ་སྡོམ་པ་མཁའ་འགྲོ་མ།། 
དེ་བཞིན་དམ་ཚིག་སྡོམ་པ་ནི།། 
ལཱ་མ་ཡིས་ནི་ཡང་དག་བསྟན།། 
པདྨའི་སྡོམ་པར་འདོད་པ་ནི།། 
དུམ་སྐྱེས་མ་ཅན་གཟུགས་ཅན་མ།། 
རིན་ཆེན་སྡོམ་པའོ་ཁྱབ་བདག་ལ།། 
ལཱ་མ་རང་ཉིད་ཀྱིས་ཞུས་པ།། 
རྡོ་རྗེ་སྡོམ་སོགས་ཇི་ལྟ་བུ།། 
ངོ་མཚར་བདག་གི་བདག་པོ་ཀྱེ།། 
རྡོ་རྗེ་དམ་ཚིག་དེ་བཞིན་སྦྱོར།། 
པད་འཁོར་དེ་བཞིན་རིན་ཆེན་གྱི།། 
སྡོམ་པ་ཡང་ནི་ཇི་ལྟར་ལགས།། 
དེ་ནས་རྡོ་རྗེ་ཅན་མཆོད་ནས།། 
མཉེས་པ་བདག་ལ་ཡང་དག་གསུངས།། 
རྡོ་རྗེ་པུག་འཕོ་མེད་ཡེ་ཤེས།། 
རྟོགས་ནས་རྡོ་རྗེ་གསུམ་རྣམས་སུ།། 
སྡོམ་པ་རྡོ་རྗེ་གསུམ་རྣམས་ལ།། 
བསྐྱེད་པ་རྡོ་རྗེ་སྡོམ་པ་ནི།། 
དམ་ཚིག་རྩ་རྣམས་ཐམས་ཅད་ཀྱིར།། 
ཤེས་བྱ་ལམ་གྱི་རྗེས་སྐྱོབ་པའི།། 
སྡོམ་པའོ་འཁོར་ལོ་མཆོད་པ་ནི།། 
དམ་ཚིག་སྡོམ་པར་འདོད་པ་ཡིན།། 
རྣལ་འབྱོར་རྣམ་པ་དྲུག་པོ་ནི།། 
སྦྱོར་དྲུག་ནམ་མཁའི་བུ་ག་རུ།། 
སྡོམ་པ་བདེན་པའི་དངོས་པོ་ཀུན།། 
བདག་གི་རྣལ་འབྱོར་སྡོམ་པའོ།། 
པདྨ་ཨ་བ་དྷཱུ་ཏཱིའི་རྩ།། 
འཁོར་ལོ་བཞི་ལ་གནས་པ་ནི།། 
སྡོམ་པའོ་འཁོར་ལོ་དེ་རྣམས་སུ།། 
པདྨའི་སྡོམ་པར་བརྗོད་པར་བྱ།། 
འཁོར་ལོ་བདེ་བར་གཤེགས་པའི་ལམ།། 
དབང་སོགས་རྣམས་སུ་བསྐྱེད་པ་ཡིས།། 
སྡོམ་པའོ་ཆོས་དེ་རྣམས་སུ་ནི།། 
འཁོར་ལོ་སྡོམ་པ་ཡིན་པར་བཤད།། 
རིན་ཆེན་རྡོ་རྗེ་མགོ་བོ་ཡི།། 
ནོར་བུར་འབབ་པ་འོངས་པ་ཡིས།། 
སྡོམ་པའོ་སྲོག་གི་ཐིག་ལེ་ཡང་།། 
རིན་ཆེན་སྡོམ་པ་ཡིན་པར་འདོད།། 
མ་བཤད་པ་ལས་དེ་རྣམས་ཀྱིས།། 
མཁའ་འགྲོ་བདུན་པ་ཡེ་ཤེས་མཆོག།
ཁྭ་གདོང་ལ་སོགས་བརྒྱད་དང་ནི།། 
འདྲེན་པ་གཉིས་མེད་མཚན་ཉིད་ཕྱིར།། 
དེ་ལྟར་ཐམས་ཅད་མཉམ་སྦྱོར་བས།། 
གཅིག་ཏུ་སྡོམ་པའི་མཁའ་འགྲོ་ཡིན།། 
གཏུམ་མོ་འབར་མ་ལ་ནི་གཟུགས།། 
རྩ་སོ་སོ་དང་དབུ་མ་སྟེ།། 
ཡེ་ཤེས་མཁའ་འགྲོ་དེ་ལས་བསྐྱེད།། 
རྣམ་པ་ཀུན་རིག་སྐད་ཅིག་ལས།། 
བྱང་ཆུབ་སེམས་ཀྱི་དབུས་སུ་ནི།། 
བདུད་རྩི་གསང་བའི་གཟུགས་ཅན་གང་།། 
རྡོ་རྗེ་མཁའ་འགྲོ་དེ་བཤད་དོ།། 
ནམ་མཁར་འགྲོ་བ་ཡི་ནི་མཆོག།
བློ་བུར་བྱུང་བ་བདག་མེད་པ།། 
སྒྱུ་འཕྲུལ་ཆེན་པོ་ཆུ་སྐྱེས་གཟུགས།། 
རྣལ་འབྱོར་རང་སེམས་སེམས་མེད་ཀྱང་།། 
རྣལ་འབྱོར་མཁའ་འགྲོའི་མཚན་ཉིད་དོ།། 
འཁོར་ལོ་ནང་གི་བདག་ཉིད་གཟུགས།། 
ཐིག་ལེ་ཀུན་ཏུ་སྦྱར་བ་ཡིས།། 
མཚན་ཉིད་གནད་དང་མཚམས་ལ་ནི།། 
ཀུན་དུ་སངས་རྒྱས་སྐྱེ་བར་འགྱུར།། 
འདུ་བ་ཕྱི་དང་ནང་བདག་ཉིད།། 
ཡེ་ཤེས་དངོས་རང་བཞིན་ལས་སོ།། 
དམ་ཚིག་སེམས་དཔའ་གསུམ་རིག་པ།། 
སྐྱེ་དང་འཆི་དང་བར་རྣམས་ཀྱི།། 
སྲིད་པ་ཀུན་ལས་ཤེས་པར་བྱ།། 
སྤོང་བས་དམ་ཚིག་མཁའ་འགྲོ་སྐྱེ།། 
བདག་ཉིད་ཀུན་གྱིས་མི་ཤེས་ཀྱང་།། 
འགྲོ་བ་མཁས་པའི་ལམ་གྱིས་འགྱུར།། 
འདོད་ཆགས་སྒྱུ་མ་བཅས་ནམ་མཁའ།། 
པདྨ་མཁའ་འགྲོ་རང་ཉིད་གཙོ།། 
དབྱངས་ཡིག་དེ་བཞིན་རྣལ་འབྱོར་དང་།། 
ཕྱག་རྒྱ་ལྷན་སྐྱེས་འདོད་རྣམས་ཀྱི།། 
བགྲོད་བཞིན་དུ་ནི་རྟག་ཏུ་སྐྱེ།། 
འབར་བ་རིན་ཆེན་དབང་མཁའ་འགྲོ།། 
དེ་བཞིན་ཁམས་ནི་རྣམ་པ་བདུན།། 
རྣམ་ཤེས་བདུན་གྱི་མཚན་ཉིད་དོ།། 
ཆུ་གཏེར་རི་དང་གླིང་རྣམས་ཀྱང་།། 
རྒྱ་མཚོ་ཆེ་དེར་རབ་ཏུ་ཞུགས།། 
དེ་ཉིད་ཉི་ཤུ་ལྔ་བདག་ཉིད།། 
སངས་རྒྱས་རྣམས་ཀྱི་ཡེ་ཤེས་རྒྱུས།། 
འཁོར་ཡུག་ལ་སོགས་སྟོང་ཉིད་དང་།། 
རང་བཞིན་སྐྱེས་བུ་དེ་བཞིན་དུ།། 
འོད་གསལ་བ་དང་ཐམས་ཅད་མིང་།། 
ཆོས་ཀྱི་དབྱིངས་དང་རང་མཚན་ཉིད།། 
ཐར་དང་སངས་རྒྱས་དེ་བཞིན་དུ།། 
ཡེ་ཤེས་རྡོ་རྗེ་སེམས་ལམ་བདག།
ཆོས་འབྱུང་དང་ནི་ཐེག་ཆེན་དང་།། 
གསང་བ་སྔགས་ཚུལ་ཁྱབ་བདག་དང་།། 
ལྷན་སྐྱེས་དང་ནི་འདུས་དེ་བཞིན།། 
ཐུགས་རྗེ་ཆེན་པོ་རང་ཉིད་དང་།། 
བདག་མེད་མ་དང་ཀུན་དེ་ཉིད།། 
རང་བཞིན་ཅན་སྟོང་ཡང་ནས་ཡང་།། 
དེ་ཕྱིར་རྒྱ་མཚོའི་མིང་དང་ཡང་།། 
རྒྱ་མཚོ་ཆེན་པོའི་གཟུགས་ཀྱིས་ནི།། 
ཨཱ་ཀུན་འཇིགས་གཟིར་སེམས་ཅན་རྣམས།། 
ངང་གིས་སངས་རྒྱས་ཡོན་ཏན་ལྡན།། 
རྞྞ།
དེ་རྣམས་དགེ་བ་མངོན་འདོད་ལ།། 
དུབ་དང་ཡོངས་སུ་ངལ་བ་མེད།། 
ཝ།
རྟོག་པ་ཐམས་ཅད་སྤངས་པ་ལས།། 
ཐོབ་པ་སྒྱུ་མའི་རང་མཚན་ཉིད།། 
མ།
གསང་སྔགས་ཚུལ་གྱི་བདག་ཉིད་ཀུན།། 
ཧཱ།
བསྐྱེད་པ་ཡི་ནི་གཟུགས་ཅན་ནོ།། 
ས།
དེ་ཡི་ཆོས་ནི་མི་བདེན་ཏེ།། 
མུ།
དངོས་པོ་སྐད་ཅིག་འཇིག་ཕྱིར་རོ།། 
དྲ།
རྫས་དང་སྣ་ཚོགས་རང་བསྟན་ཆོས།། 
རྒྱ་མཚོ་ཆེན་པོའི་མཚན་ཉིད་དོ།། 
ལཱ་མའི་རང་གི་མཚན་ཉིད་ས།། 
ཇི་ལྟ་བ་བཞིན་རིམ་གྱིས་ཏེ།། 
རོལ་པའི་མྱོས་ལས་བསྐྱེད་པ་ནི།། 
རྣལ་འབྱོར་མ་ཀུན་ཤེས་པར་བྱ།། 
མ་སོགས་ཀུན་གྱི་འཁོར་ལོ་ཡི།། 
རྩ་ཡི་ལམ་ནས་རྗེས་འགྲོ་མའོ།། 
ཡང་ན་སྒྱུ་མ་འཛིན་པར་འགྱུར།། 
དེ་ནི་སྒྱུ་མ་ཆེ་རང་བཞིན།། 
བུམ་པའི་རཱ་སི་སྤྱོད་པ་ཡིས།། 
འཕོ་བའི་གྲངས་ཀྱང་གཉིས་པའོ།། 
རྡོ་རྗེ་ཕག་མོ་ཅན་ལྷ་མོ།། 
ཀུན་དུ་སྤྱོད་པ་ལཱ་མར་གནས།། 
ཁ་དོག་ལྗང་སྣང་ལྷ་མོ་སྟེ།། 
ལྷག་མ་མཁའ་འགྲོ་མ་དང་མཚུངས།། 
སྲེད་པ་དང་ནི་སྡང་བའི་དངོས།། 
ཐམས་ཅད་དེ་ཡི་སྟེང་དུ་གནས།། 
ཧེ་རུ་ཀ་ཡི་མདོག་དང་གཟུགས།། 
དེ་བཞིན་གཤེགས་པའི་རྗེས་འགྲོ་རྣམས།། 
ལྷག་མ་འཁོར་དྲུག་རྣལ་འབྱོར་མ།། 
དཔའ་བོ་རྣམས་དང་ཐམས་ཅད་འབྱུང་།། 
འཁོར་ལོའི་རྩིབས་ཀྱི་དབུས་སུ་སྦྱིན།། 
ཐུགས་སོགས་ཁ་དོག་དྲུག་ཏུ་གྲགས།། 
འཁོར་ལོ་ཆ་མཉམ་ལ་བྲི་བྱ།། 
རྡོ་རྗེ་པདྨ་འཁོར་དེ་བཞིན།། 
རལ་གྲི་རིན་ཆེན་གྲི་གུག་གི།། 
ཕྲེང་བ་རྟག་ཏུ་རིམ་ཤེས་བྱ།། 
ཕྱི་རོལ་སྣ་ཚོགས་རྡོ་རྗེའི་ཕྲེང་།། 
མགོ་བོའི་ཕྲེང་བ་ཐམས་ཅད་དུའོ།། 
ལཱ་མ་བྱང་གི་སེམས་ལས་བསྐྱེད།། 
རྣལ་འབྱོར་མ་ཚོགས་གཙོ་མོ་སྟེ།། 
དུས་ཀྱི་རྗེས་མཐུན་སེམས་ཅན་དོན།། 
སྨོན་ལམ་གྱི་ནི་མཚན་ཉིད་དོ།། 
བསྐལ་པ་བཟང་པོའི་དབུས་སུ་ཡང་།། 
རྫོགས་ལྡན་ལ་ནི་རྣམ་གཟིགས་སོགས།། 
དེ་ཡི་དུས་སུ་ཤེས་བྱ་བ།། 
དེ་བཞིན་རྣམ་གཟིགས་བྱང་གླིང་དུའོ།། 
འཛམ་བུའི་གླིང་ནི་ཆུ་དུན་དུའང་།། 
བདག་ནི་ཤཱཀྱའི་རིགས་རྗེས་འགྲོ།། 
ལྷག་མའི་གླིང་ལྔ་རྣམས་སུ་ནི།། 
དེ་བཞིན་གཤེགས་རིགས་རིམ་པས་སོ།། 
དེ་ཕྱིར་ལཱ་མ་འགྲོ་བ་ཀུན།། 
སངས་རྒྱས་མཆོག་གི་གནས་མཐའ་ལེན།། 
མ་ནི་རྣལ་འབྱོར་ཐམས་ཅད་ཀྱི།། 
སྙིང་སྟོབས་བྱ་བ་བྱེད་པ་གསལ།། 
ས་ཡི་དབང་ཕྱུག་ཞག་ལ་ནི།། 
མཆུ་ཡི་ཟླ་བ་ཅན་དུ་འདོད།། 
ཐུར་སེལ་ཞེས་བྱའི་རླུང་དང་ནི།། 
འགྲོ་དང་ཟླ་བ་ཞེས་བྱའི་རྩ།། 
ཇི་སྲིད་འཆི་བའི་དུས་ཉིད་བར།། 
འཛིན་བཞིན་དུ་ནི་མི་ཉམས་སོ།། 
དེ་ལྟར་རྣལ་འབྱོར་མ་བཅུ་གཉིས།། 
ཟླ་བ་ཉིན་ཞག་རླུང་རྣམས་སོ།། 
རྩ་དང་རྩ་ནས་འབབ་པ་སྟེ།། 
མི་ནི་སྐྱེད་པ་རྣལ་འབྱོར་མ།། 
རྩ་ཡི་ཚོགས་ནི་ཐམས་ཅད་ལ།། 
སྐད་ཅིག་ལས་ནི་སྲོག་འཕོ་འགྱུར།། 
རང་བཞིན་དེ་ལ་ཤེས་བྱས་ནས།། 
སྡང་སོགས་ཡོན་ཏན་གྱིས་རིམ་པས།། 
དེས་ནི་སྣ་ཚོགས་སྤྲུལ་བདག་དང་།། 
ལས་ཀྱིས་གནས་ནི་མང་པོའོ།། 
རྣལ་འབྱོར་པ་ཡི་དངོས་གཅིག་ནི།། 
ལཱ་མ་མྱ་ངན་འདས་མཚན་ཉིད།། 
མྱ་ངན་འདས་དང་མཚོན་པ་ནའང་།། 
གཉིས་པོ་ཞུགས་གྱུར་མིང་མེད་པ།། 
ཇི་ལྟར་མི་ཤེས་དེ་ལ་ནི།། 
བདག་གིས་མཆོག་ཏུ་འདུ་ཤེས་སོ།། 
སངས་རྒྱས་བྱང་ཆུབ་སེམས་མེད་འགྱུར།། 
ཆོས་ཀྱི་སྐུ་སོགས་དངོས་པོའོ།། 
དབང་པོ་རྣམས་ཀྱི་དྲིན་གྱིས་ནི།། 
སྐྱེ་བ་ཅན་ཀུན་འཐོབ་པར་འགྱུར།། 
དབང་པོའི་དངོས་པོ་བདེན་མིན་ཡང་།། 
དེ་ཚེ་མི་བདེན་པས་འཐོབ་འགྱུར།། 
དབང་པོ་གཉིས་ཀྱི་དངོས་ཉིད་ཅི།། 
གྲིབ་མ་ཡི་ནི་སྐྱེས་བུ་མཚུངས།། 
གྲིབ་མའི་དངོས་པོ་དེ་བདེན་ཀྱང་།། 
སྐྱེས་བུའི་གཟུགས་ནི་བདེན་མ་ཡིན།། 
དེ་བཞིན་དབང་པོ་མི་བདེན་ཀྱང་།། 
དེ་དངོས་བདེན་པའི་མཚན་ཉིད་དོ།། 
མན་ངག་རྣམ་པ་མང་པོ་གཞན།། 
མཆོག་ཏུ་བསྔགས་པར་ཤེས་པར་བྱ།། 
བཏུང་བ་ལ་སོགས་བདོག་པ་ཀུན།། 
བླ་མ་ལ་ནི་འབུལ་བ་བདེན།། 
དེ་ནི་མི་བདེན་པས་སྤྱད་བྱ།། 
དེ་ལ་བརྙས་པར་མི་བྱའོ།། 
འདི་ལ་སྔགས་ཀྱང་བཤད་བྱ་སྟེ།། 
ལྷ་མོ་ཀུན་གྱི་རྒྱ་མཚོ་འདིར།། 
ཉེ་བའི་སྙིང་པོ་སྔགས་རྣམས་ལ།། 
ཁ་སྦྱོར་མཛེས་པས་བརྒྱན་པའོ།། 
སྐུ་དང་གསུང་དང་ཐུགས་རྡོ་རྗེ།། 
ཉེ་སྙིང་རྣམ་པ་གསུམ་དུ་འདོད།། 
ལུགས་འབྱུང་ལུགས་ལ་བཟློག་པ་ཡིས།། 
དེ་བཞིན་དབུས་སུ་ལུགས་འབྱུང་མིན།། 
ཨོཾ་ཨོཾ་བ་ཧྲཱིཿ།
ཛྲ་ཧེ་ལཱ་ཧེ་མཱ་ཧཱུྃ་ཡཻ་ཧཱུྃ་ཧཱུྃ་ཕ་ཧཱུྃ་ཊ་ཕ་ཊ་ཕ་ཧཱུྃ་ཊ་ཧཱུྃ་སྭཱ་ཧཱ་ཧཱ་ཧེ་ཧྲཱིཿ་ཨོཾ་ཨོཾ་ཧཱུྃ་ཧེ་ཧཱུྃ་ཧེ་ཧྲཱིཿ་ཕཊ་ཨོཾ་ཞེས་བྱ་བའོ།། 
སུམ་ཅུ་རྩ་བདུན་རྣམས་ཀྱིས་ནི།། 
རྣལ་འབྱོར་དབང་ཕྱུག་མ་རིམ་ལས།། 
རྩ་དང་ཚིག་ནི་ཤེས་བྱ་སྟེ།། 
ཡི་གེ་བརྗོད་པའི་བདག་ཉིད་ཀྱི།། 
གཉིས་དང་གསུམ་གྱི་རྩ་བསྐྱེད་དེ།། 
ཡི་གེ་རེ་རེ་ཡི་ཡང་ངོ།། 
ཡང་ན་ཐམས་ཅད་བསྡུས་པ་ཡིས།། 
བདག་ཉིད་ཆེན་པོའི་དུས་འདིའོ།། 
དེ་ཕྱིར་སངས་རྒྱས་ཀུན་བདག་ཉིད།། 
རྣལ་འབྱོར་མ་རྟག་རེ་རེ་སྐྱེ།། 
གལ་ཏེ་སེམས་དཔའ་ཆེ་ཁྲོས་ན།། 
སྤྲོས་པའི་ཁྲོ་བོ་རྣལ་འབྱོར་མ།། 
དེ་བཞིན་གཏི་མུག་འདོད་ཆགས་སོགས།། 
རྣལ་འབྱོར་མ་ནི་རྟག་ཏུ་སྤྲོས།། 
ཚེགས་ཆུང་བ་ཡིས་ལས་འགྲུབ་པ།། 
ཡུམ་མཆོག་ལཱ་མའང་འཐོབ་པར་འགྱུར།། 
བཅོམ་ལྡན་བདག་པོས་འདི་གསུངས་ཏེ།། 
ཡི་གེ་རེ་རེ་རྣལ་འབྱོར་མ།། 
མིང་ནི་དེ་དང་མཉམ་ཞེས་བྱ།། 
ཁྱོད་ལ་རྡོ་རྗེ་མཆོག་བསྲེས་པའོ།། 
དེ་ལྟར་དེ་ཉིད་རྟག་བརྟེན་ནས།། 
རྣལ་འབྱོར་ཕྱག་རྒྱ་དང་ལྷན་ཅིག།
རྩེན་ཅིང་རྒྱ་ཆེར་རོལ་པར་བྱ།། 
སྲིད་དང་མྱ་ངན་འདས་དབུས་སུ།། 
དཔའ་བོ་ཐམས་ཅད་མཉམ་སྦྱོར་བ།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ལཱ་མ་བསྐྱེད་པའི་མཚན་ཉིད་དང་སྔགས་དགོད་པ་དང་།
འཁོར་ལོས་སྒྱུར་བ་དྲུག་ལ་སོགས་པའི་རང་བཞིན་དང་མྱ་ངན་ལས་འདས་པ་ལ་སོགས་པའི་རྣམ་པར་གཞག་པ་སྟེ་ལེའུ་བཞི་པའོ།།།། 
དེ་ནས་མཆོག་ཏུ་རབ་བཤད་བྱ།། 
སེམས་ཅན་རྣམས་ལ་ཕན་བརྩེ་བས།། 
ཁཎྜ་རོ་ཧིའི་གནས་བཞུགས་ནས།། 
མངའ་བདག་རྡོ་རྗེ་མཁའ་འགྲོ་དང་།། 
འཁོར་ལོ་བཞི་ཡི་པདྨོ་རུ།། 
རྩ་ནི་བརྒྱ་དང་ཉི་ཤུའོ།། 
དེ་རྣམས་མིང་ནི་ཅི་རིགས་པར།། 
དེ་ཁོ་ན་ཉིད་སྣོད་ལ་བཤད།། 
ཡུལ་དབུས་མ་དང་ཀ་ལིང་ཀ་མ་དང་།། 
ཨོ་ཊ་མ་དང་ཀརྞྞ་ཊ་མོ་མ་རུ་མོ།། 
སཽ་རཱཥྚ་མོ་མ་ལ་ཡམ་བིང་ག་མ།། 
འགྲོ་ལྡིང་མ་དང་ཏ་ལིཾ་ག་ཀ་མོ།། 
མཱ་ལ་བ་མོ་མ་ཧ་རཥྛི་མ།། 
བ་རེན་དྲ་མོ་ཀཱ་མ་རུ་པི་མ།། 
ཌཱ་ཧཱ་ལི་མོ་ཨ་ཊ་ལི་ཡུལ་མ།། 
བྷ་ཌ་རི་མོ་ལཱ་ཌཱ་དབུས་འགྱུར་མ།། 
ཏི་ར་ཧུ་ད་ཏི་མོ་དང་དད་ད་ར་ན་ཊ་མ་དང་བལ་ཡུལ་མ།། 
མཉན་ཡོད་མ་དང་རཱ་ཌྷ་མོ་དང་ཌི་ཀ་ཀ་རི་མ་དང་།། 
བྷང་ག་ལཱ་མོ་ཁ་ཌ་མ་དང་ཧ་རི་ཀེ་ལ་མ།། 
གསེར་གླིང་མ་དང་སིང་ག་ལི་མོ་དང་།། 
ཌ་མ་ཌ་མོ་ཀན་ཏོ་ར་ཀ་མོ།། 
སིན་དྷུ་ཁ་བའི་གནས་མ་ཙཱུཾ་ཌི་མོ།། 
ཀུ་ལུ་ཏ་མོ་ཛ་ཌ་ར་མོ་པ་ཐ་མ།། 
ཛ་ཛྫ་ཡུ་ཏ་མ་དང་བ་རུ་ཎ་མ་དང་།། 
ཨོ་ཌི་ཡཱ་ཎ་མ་དང་ལམ་པ་ཀ་མ་དང་།། 
ཛཱ་ལན་དྷ་ར་མ་དང་ཨར་བུ་ད་མ་དང་།། 
ཁ་ཆེ་མ་དང་ཀོ་ས་ལ་མོ་ཀཱཉྩི་མ།། 
ཛ་ཡན་ཏ་མོ་ཏྲི་ཤཀ་ཏ་མོ་ཙམ་བྷ་མ།། 
ལུ་ཧ་ར་མ་པུ་ར་ཧོ་རི་ཀ་མོ་དང་།། 
མུམྨུ་ནམ་ཀཱམ་པོ་ཛ་མ་དང་།། 
བྷཊྚོ་མ་ལ་གྲི་ཧ་དེ་བ་མོ།། 
པྲེ་ཏ་པུ་རི་མ་དང་བབ་བྷ་ར་མ་དང་།། 
པི་ལ་མོ་དང་ཉེ་བའི་པི་ལ་མོ།། 
དུར་ཁྲོད་མ་དང་ཉེ་བའི་དུར་ཁྲོད་མ།། 
རྒྱ་མཚོ་ཆེན་པོའི་འགྲམ་མ་ཁ་ས་མོ།། 
ཀླ་ཀློ་མ་དང་ཐམས་ཅད་ཡུལ་མ་སྟེ།། 
རིམ་པས་དྲུག་ཅུ་བཞི་ལྷ་མོ།། 
ལྟེ་བའི་འཁོར་ལོ་རྣལ་འབྱོར་མ།། 
རིགས་ཀྱི་རྩར་ནི་ཤེས་པར་བྱ།། 
སྙིང་གའི་འཁོར་ལོ་དེ་བཞིན་བརྒྱད།། 
ཕོ་ཉ་མོ་ཀུན་འགྲོ་མ་སྟེ།། 
པྲ་ཡ་ག་མོ་དེ་བི་ཀོ་ཊ་མ།། 
འཕགས་རྒྱལ་མ་དང་དཔལ་ཆེན་མོ།། 
འབར་བའི་གདོང་མ་གྲུབ་པ་སྲིམ་བ་ལི་མོ་དང་།། 
མ་ཧི་ལ་མ་ཀཽ་མ་རི་མོ་སཽ་ར་མ།། 
དེ་ལྟར་ཐམས་ཅད་སྙིང་གནས་སུ།། 
སྒྱུ་མའི་རྣམ་པར་ང་ཞིང་མའོ།། 
མགྲིན་པར་འཁོར་ལོའི་ལྷ་མོ་ཡང་།། 
གཙོ་མོ་མཆོག་ནི་བཤད་པར་བྱ།། 
ཆ་ཆེན་བཅུ་དྲུག་ཉིད་ཡིན་ཏེ།། 
ཁམས་རྣམས་བཅུ་དྲུག་དེ་བཞིན་ནོ།། 
ཁྲག་དང་ཁུ་བ་རྐང་དང་ནི།། 
རྔུལ་དང་ཚིལ་དང་པགས་པ་དང་།། 
ཤ་དང་རུས་པ་རྒྱུས་པ་དང་།། 
རྣག་དང་རྒྱུ་མ་རང་བྱུང་དང་།། 
བཤང་གཅི་མཁྲིས་པ་མཆིལ་མའོ།། 
ར་ཧ་སྱ་སོགས་ཚིལ་གྱི་ཁམས།། 
དེ་རྣམས་མྱོས་བྱེད་འབབ་མའོ།། 
མགོ་བོ་རུ་ནི་ལྷ་མོ་ཆེ།། 
འཁོར་ལོ་སུམ་ཅུ་རྩ་གཉིས་རྩ།། 
ཞག་གི་རིམ་པ་ཐམས་ཅད་དུ།། 
མཚམས་ཀུན་རྨད་བྱུང་ཆེན་མོའོ།། 
ནག་མོ་གཙིགས་མ་འཇིགས་རུང་མ།། 
དགའ་མ་འདས་མ་ལོག་འདྲེན་མ།། 
ཙཱ་མུཎྜ་དང་དྲག་གཟུགས་མ།། 
ལྷ་མོ་དཀའ་ཟློག་དབྱངས་ཅན་མ།། 
ནག་བཟང་མོ་དང་ནག་ཆེན་མོ།། 
ནག་སྦོམ་མ་དང་གཞན་མི་ཐུབ།། 
རྒྱལ་མ་དང་ནི་རྣམ་རྒྱལ་མ།། 
མི་ཕམ་མ་དང་རྒྱལ་བ་མོ།། 
དྲག་མོ་སྡང་མ་དབང་མོ་དང་།། 
ཟླ་མ་ལམ་གྱི་བཞི་མདོ་མ།། 
གྲོང་གནས་མ་དང་དྲག་མིག་མ།། 
ཀམ་པོ་ཛ་མ་ཌོམ་བི་མ།། 
གཏུམ་མོ་དང་ནི་གདོལ་པ་མོ།། 
བྲམ་ཟེ་མོ་དང་དམངས་རིགས་མོ།། 
རྒྱལ་པོའི་བུ་མོ་འཕྲུལ་ཆེན་མོ།། 
ལྷ་རྫས་ཆང་གིས་འགེངས་བྱེད་མའོ།། 
དེ་ལྟར་རྩ་ཡི་འཁོར་ལོ་རུ།། 
ཁཎྜ་རོ་ཧཱི་ནང་འགྲོ་མའོ།། 
བདག་འདིར་འགྲོ་བ་མོ་ཡིན་ཅི།། 
རང་གི་བདག་པོས་བཀའ་སྩོལ་ཅིག།
ལུས་རྣམས་ཐམས་ཅད་ལ་ནི་ཁམས།། 
མཁའ་འདྲ་དངོས་པོ་གཅིག་ཏུ་འགྱུར།། 
ས་གཞི་ཆ་བཞིན་ཤེས་བྱ་སྟེ།། 
ཡུལ་གྱིས་ཕྱེ་ཡང་ས་གཞི་གཅིག།
དུམ་བུ་དུམ་བུར་གྱུར་པའི་ཁམས།། 
ཡང་ན་ཡུལ་དང་ཞག་དག་འགྱུར།། 
ཌ་ཡི་ཡི་གེ་བསྟན་དེའི་ཕྱིར།། 
སྒོ་ང་མངལ་གྱི་མཚན་ཉིད་ལས།། 
འདིར་ནི་རྣམ་ཤེས་བསྐྱེད་པར་འགྱུར།། 
གང་འདྲའི་གང་གི་ཁམས་རྣམས་ལ།། 
བཞིར་ནི་རྣམ་པར་ཤེས་བྱ་སྟེ།། 
ལས་ལ་དུམ་སྐྱེས་མ་རང་ཉིད།། 
སྡིག་པ་ཆེན་པོ་འཕྲོག་བཞིན་མ།། 
བསད་པ་ཁམས་ནི་ཐམས་ཅད་དོ།། 
དེས་ནི་སེམས་ཅན་པྲལ་དུམ་སྐྱེས།། 
ཤིན་ཏུ་ལས་ཀུན་མཛད་པ་མོ།། 
གཙོ་མོ་མཆོག་གི་རྣལ་འབྱོར་མ།། 
རང་གི་འཕོ་བ་ལས་བཞེངས་མཆོག།
ཉ་ནི་འཆར་བའི་དུས་དང་ནི།། 
འདོད་དང་རྒྱུ་སྐར་གྲེ་མཆོག་དང་།། 
ནུབ་ཀྱི་བ་ལང་སྤྱོད་གླིང་དུ།། 
འདོད་ཆགས་ཆེན་པོའི་རང་བཞིན་མ།། 
དངོས་མེད་བྱེད་པ་མིན་ལྷ་མོ།། 
གཉིས་མེད་གོ་འཕང་ལ་བརྟེན་མ།། 
སུམ་ཅུ་བདུན་བདག་ཉིད་དབུས་སུ།། 
བསྐྱེད་འགྱུར་རང་གི་སྔགས་ལས་སྐྱེ།། 
ཨོཾ་བ་ས་ཛྲ་རྦ་ཁ་བུ་ཎྜ་དྡྷ་རོ་བ་ཧི་ཛྲ་ཀཱ་ཌཱ་ཡཻ་ཀེ་ཧཱུྃ་ནཱི་ཧཱུྃ་ཡེ་ཕཊ་བ་ཕཊ་རྞྞ་སྭཱ་ནཱི་ཧཱ་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ་ཧ་ཨོཾ།
སྔགས་འདི་རབ་ཏུ་སྦྱོར་བར་བྱེད།། 
དཀྱིལ་འཁོར་འདོད་པ་ཐམས་ཅད་ལ།། 
ལྷ་མོ་རེ་རེ་རྣམས་ཀྱི་ནི།། 
དབུས་སུ་འཁོར་ལོ་བཞི་སྐྱེས་མ།། 
ཐབས་དང་ཤེས་རབ་བདག་ཉིད་ཅན།། 
ཐམས་ཅད་ཆོས་འབྱུང་དབུས་སུ་སྟེ།། 
སྒོ་བཞི་དང་ནི་ཡང་དག་ལྡན།། 
རྟ་བབས་ཀྱིས་ནི་དེ་རྣམས་བརྒྱན།། 
ཤ་ཆེན་པོ་ནི་ཟ་བཞིན་དུ།། 
འཇིགས་བྱེད་སྒྲ་ནི་བསྒྲགས་པའོ།། 
ལཱ་མའི་འཁོར་ལོ་བ་ལང་ཤ།། 
མཁའ་འགྲོ་མ་ལ་གླང་ཆེན་ཤ།། 
ཕག་མོ་ལ་ནི་ཤ་ཐམས་ཅད།། 
དམ་ཚིག་སྡོམ་པའི་སྦྱོར་བས་སོ།། 
གསང་སྔགས་བདེན་པར་ཤེས་བྱས་ནས།། 
སྔགས་ཀྱི་ཡི་གེ་བརྗོད་པ་མིན།། 
སེམས་ཅན་ཀུན་གྱི་ངག་གང་དེ།། 
སྔགས་ནི་རྣལ་འབྱོར་མ་རུ་གྲགས།། 
གལ་ཏེ་ཡི་གེ་པ་སྔགས་ཡིན།། 
གོ་ཌིའི་ཡི་གེ་པ་དང་མཚུངས།། 
རྩ་ཡི་བུ་ག་བུ་ག་རུ།། 
དབུགས་ནི་ཡི་གེར་འདུ་ཤེས་པའོ།། 
སྔགས་ཀྱི་བཏུང་བས་སེམས་ལ་ནི།། 
ཇི་སྲིད་རྐང་མཐར་འགོག་པ་ལས།། 
ཡུལ་དང་ཡུལ་དུ་ཀུན་དུ་སྤྱོད།། 
ཡུལ་དབུས་སུ་ཡང་འོངས་པ་ལས།། 
ཚིམ་བྱ་རང་གི་འཁྲུལ་འཁོར་དུ།། 
བུམ་པ་བཞིན་དུ་བཏུང་བ་འབབ།། 
དཀྱིལ་འཁོར་རང་གི་སྟན་གནས་ནས།། 
སྲོག་གི་འཁོར་ལོ་བཞིན་དུ་བསྐོར།། 
སེམས་དཔས་འཁོར་བཞིན་པ་རུ་ནི།། 
ནོར་བུའི་བུ་གར་བཙིར་བར་བྱ།། 
བུ་ག་དགུ་རུ་ས་བོན་ཀྱང་།། 
རྡོ་རྗེ་སོགས་པས་བསྒོམ་པར་བྱ།། 
ཡང་ན་རྩ་རྣམས་ཐམས་ཅད་དུ།། 
སྔགས་ཀྱི་ཡི་གེ་འདི་དགོད་བྱ།། 
མ་ཀ་ཨོཾ་ཀཱ་མ་སཽ་མ་བི་དྲ་ཏ་མཱ་མ་བྷ་ཀཱ་ཌཱ་ཨ་བྷ་ལཱ་མ་ཏི་ད་ནེ་སྲཱ་རཱ་ཌི་བ་ཁཱ་ཧ་སུ་སི་ཌཱ་ཀ་སི་ཧི་ཙུ་ཀུ་ཛ་པ་ཛ་བ་ཨཽ་ལཾ་ཛཱ་ཨ་ཀཱ་ཀོ་ཀཱཾ་ཛ་ཏྲི་ཙ་ལུ་པུ་མུྃ།
ཀཱཾ་བྷ་གྲི་པྲེ་བ་པི་ཨུ་སྨ་ཨུ་ཁ་མྨེ་ཞེས་བྱ་བ་ནི་ལྟེ་བར་རོ།། 
པྲི་དེ་ཨུ་མ་ཛྭ་སུ་མ་ཀཽ་ཞེས་བྱ་བ་ནི་སྙིང་གར་རོ།། 
ར་ཤུ་མ་སྭཱ་མེ་ཙ་མཱཾ་ཨ་སྣཱ་པཱུ་ཨ་སྭ་བི་མཱུ་པི་ཤླེ་ཞེས་བྱ་བ་ནི་མགྲིན་པའིའོ།། 
ཀྲྀ་ཀ་བྷཱི་ནཱ་ཏི་བི་ཙཱ་གཽ་ཨོ་ས་བྷ་མ་བྷྲུ་ཨ་ཛ་བི་ཨ་ཛ་གོ་དུ་ཨི་ཙ་ཙ་གྲཱ་རཽ་ཀཱཾ་ཌཽ་ཙ་མཱ་བྲཱ་སཱུ་རཱ་ཞེས་བྱ་བ་ནི་མགོ་བོའི་འཁོར་ལོ་ལའོ།། 
ཡང་ན་མི་ཕྱེད་མ་ལ་སོགས་པའི་མིང་ཅན་ཏེ།
དེ་རྣམས་ཀྱི་ཡང་ཡིག་དང་པོ།། 
ཐམས་ཅད་མགོ་བོའི་འཁོར་ལོར་སྦྱིན།། 
འཁྲུལ་འཁོར་འདི་ནི་བློ་ཆེན་པོ།། 
སྲོག་གི་རླུང་ནི་རྣམ་འཛིན་འགྱུར།། 
པདྨ་བཞི་ཡི་འདབ་མའི་དབྱིབས།། 
རེའུ་མིག་འཁོར་ལོ་རིམ་ཐིག་གདབ།། 
ཐམས་ཅད་ཟླུམ་པོའི་རྣམ་པར་ནི།། 
ཐིག་ལྔ་རྣམས་ནི་གདབ་པར་བྱ།། 
བརྒྱད་དང་བཅུ་དྲུག་དྲུག་ཅུ་བཞི།། 
སུམ་ཅུ་རྩ་གཉིས་རེའུ་མིག་འདོད།། 
ལྟེ་བའི་གནས་ནི་ཐོབ་ནས་སུ།། 
སྲོག་གི་ནུས་པ་རྣམས་ཀྱིས་འཁོར།། 
ཇི་སྲིད་ཨ་བ་དྷཱུ་ཏཱིའི་རླུང་།། 
དེ་སྲིད་འཁྲུལ་འཁོར་འདིར་བརྗོད་དོ།། 
གལ་ཏེ་ངག་གིས་དེ་ལྟར་བྱེད།། 
སྔགས་ནི་འཇམ་སྙན་གྱིས་གླུ་ལེན།། 
སྒྲས་ནི་སྲོག་ངེས་ཕུར་བཏབ་ནས།། 
རྩ་དགུ་པོ་ནི་དགག་པར་བྱ།། 
ནད་མེད་མི་རྒས་མཛེ་མེད་ཅིང་།། 
རྟག་ཏུ་བཀྲེས་དང་སྐོམ་པ་མེད།། 
དེ་ལྟར་ལ་སོགས་མཐའ་ཡས་པ།། 
ནད་དང་འཆི་བའི་མཐར་ཐུག་མེད།། 
དཀྱིལ་འཁོར་ལྔར་རམ་ཡང་ན་ནི།། 
འཁྲུལ་འཁོར་ཅན་ཀུན་འབབ་པར་བྱ།། 
ཁམས་དང་སྐྱེ་མཆེད་གཞན་ལ་སོགས།། 
བདུད་རྩིའི་རྣལ་འབྱོར་ལྡན་པས་བཟའ།། 
མདོག་དམར་འདུ་ཤེས་ལྷག་མ་ནི།། 
ལཱ་མའི་ཕྱག་དང་གཟུགས་ཅན་ནོ།། 
དཔའ་བོ་ཐམས་ཅད་མཉམ་སྦྱོར་བ།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་དུམ་སྐྱེས་མའི་མཚན་ཉིད་དང་སྐྱེད་པ་དང་།
འཁོར་ལོ་བཞིའི་རྩའི་རྣམ་པར་གཞག་པའི་མིང་མདོར་བསྟན་པ་དང་།
སྔགས་དགོད་པ་ལ་སོགས་པའི་ཆོ་ག་སྟེ་ལེའུ་ལྔ་པའོ།།།། 
དེ་ནས་གཞན་མཆོག་བཤད་པར་བྱ།། 
མདོར་བསྡུས་པ་སྟེ་རྒྱས་པར་མིན།། 
དཔལ་ཧེ་རུ་ཀའི་ཀུན་སྦྱོར་ལས།། 
གཟུགས་ཅན་མ་ཡི་མཚན་ཉིད་དགེ།། 
ལུས་ལྡན་དང་ནི་ལས་དང་ཚིགས།། 
སྔོན་དུ་གཟུགས་ཅན་མ་ལ་བརྟེན།། 
ཕྱི་ནང་བདག་ཉིད་ཅན་གཟུགས་སུ།། 
བདེ་ལ་གནས་པས་འགྲོ་བར་འགྱུར།། 
འདིར་ནི་རྐང་ལག་ཐམས་ཅད་ལ།། 
ཚིགས་ནི་བཅུ་གཉིས་ཉིད་ཡིན་ནོ།། 
ལྔ་ལྔ་རུ་ནི་ཤེས་བྱ་སྟེ།། 
བཅུ་གཉིས་ལ་རྩ་དྲུག་ཅུའོ།། 
དཀྱིལ་འཁོར་རྣམས་ལའང་འབབ་པ་མོ།། 
འཕོ་བ་བཅུ་གཉིས་སུ་འདོད་དོ།། 
གཡོན་པ་དང་ནི་གཡས་པ་ལའང་།། 
སྔོན་དུ་ལུག་སོགས་སྔགས་རིག་པས།། 
ལྷག་མ་བུ་ག་བཞི་རྣམས་སོ།། 
ལྟེ་བ་མདོམས་དང་རྩིབ་ལོགས་གཉིས།། 
གྲུ་གསུམ་དེ་བཞིན་ཤེས་བྱ་སྟེ།། 
དེ་ཡི་སྒོ་རྣམས་རྩ་དྲུག་ཅུ།། 
མཚམས་ནི་རྣམ་པ་ལྔར་རབ་གསུངས།། 
ཉི་མ་རྒྱུ་བར་གང་འགྲོ་བ།། 
དེ་འགྲོ་ཟླ་བ་ཟླ་རྣམས་སུ།། 
དྲུག་ལྔ་སུམ་ཅུའི་ཆ་རྣམས་སུ།། 
སྙིང་གར་གྲགས་པ་དེ་བཞིན་གསུངས།། 
རྩ་དགུ་ཇི་ལྟར་འགྲོ་བའོ།། 
མིག་ལ་སོགས་པའི་བུག་རྣམས་སུ།། 
སྒོ་ལ་བརྟེན་ནས་གནས་པར་འགྱུར།། 
མགྲིན་པར་གང་འདྲ་བ་ཡི་ཁམས།། 
དེ་རུ་གྱུར་ནས་གནས་པའོ།། 
མི་ཕྱེད་མ་སོགས་སུམ་ཅུ་གཉིས།། 
རྒྱུད་མང་པོར་ནི་བསྔགས་པའོ།། 
དེ་ཡི་གཟུགས་སུ་གནས་ལྷ་མོ།། 
གཟུགས་ཅན་མ་དེའི་རྣམ་རྟོག་པས།། 
བཅོམ་ལྡན་འདས་ལ་བདག་འདྲིའོ།། 
གཟུགས་ཅན་མ་ཡི་མིང་ཅི་གསུངས།། 
འགྲོ་བ་ཐམས་ཅད་གཟུགས་མེད་མཛོད།། 
རྩ་ཡི་བདེ་སོགས་མིང་གིས་སོ།། 
འགྲོ་བའང་དབང་པོའི་ལམ་རྣམས་སུ།། 
གང་འདྲའི་གཟུགས་ཀྱི་གཟུགས་ཅན་མ།། 
ཕ་ལས་ཐོབ་པའི་བདེ་བ་ནི།། 
དབང་གཉིས་རྣམ་པའི་སྦྱོར་ལས་སོ།། 
གང་དང་གང་གི་རིགས་གང་ནི།། 
དེ་དང་དེ་ཡི་འགྲོ་བར་བཤད།། 
བདེན་པ་ཀུན་ལས་འདྲེན་པར་འགྱུར།། 
སྔགས་ཀྱི་ཚུལ་ལས་གཞན་མི་འགྲོ།། 
དེ་ཕྱིར་གཟུགས་ཅན་མ་འགྲོགས་ལས།། 
ལྷན་སྐྱེས་རྫོགས་པའི་བྱང་ཆུབ་ཚོལ།། 
ལྷ་མོ་ཆེན་མོ་ཁ་དོག་སེར།། 
ལྷག་མ་དུམ་སྐྱེས་མ་དང་མཚུངས།། 
འདུ་བྱེད་ཕུང་པོའི་གཟུགས་དང་ནི།། 
མིང་དང་བུད་མེད་སོགས་གཟུགས་ཅན།། 
མཉམ་མེད་སེམས་ཅན་དོན་ལས་ཕྱིར།། 
གླིང་འདི་རུ་ནི་སྐྱེ་འགྱུར་རོ།། 
ལུག་དང་བྱ་ཀུ་ལ་གནག་པའི།། 
ཟླ་བ་རཱ་སིའི་རང་བཞིན་ཅན།། 
ཐབས་དང་ཤེས་རབ་བདེ་བས་ཀྱང་།། 
དཀྱིལ་འཁོར་དབུས་སུ་བཞུགས་པའོ།། 
ཡང་དག་སུམ་ཅུ་བདུན་བདག་ཉིད།། 
ཇི་ལྟའི་རིམ་པས་དཔའ་རྣལ་འབྱོར།། 
གསང་སྔགས་ཁ་དོག་སྦྱོར་བ་རུ།། 
གཟུགས་ཅན་གཙོ་མོའི་ཤེས་པར་བྱ།། 
ཨོཾ་བཛྲ་གྲཾ་རཱུ་ན་པི་མཿ།
ནཱི་ཧི་ཡི་ཨོཾ་ཀེ་སྭཱ་ཧཱུྃ་ཧཱ་ཧཱུྃ་ཧུ།
ཕ་ཨོཾ་ཊ་བཽ་ཕ་ཥ་ཊ་ཊ་ཧེ་སྭཱ་ཧཱ་ཧཱུྃ་ཧཱུྃ་ཧོཿ།
ཨོཾ་ཕཊ་ཕཊ་ཧཾ།
དེ་ལྟར་རང་བཞིན་ལས་ཤེས་བྱ།། 
སྔོན་གྱི་ཆོ་གའི་ལས་ཀྱིས་ནི།། 
དབུས་མའི་བུ་གར་ཕྱིན་ནས་ནི།། 
དབུགས་ནི་རྣམ་ཤེས་ངོ་བོ་ཅན།། 
སངས་རྒྱས་ཞིང་ནི་གྲངས་མེད་པ།། 
མ་ལུས་སྐད་ཅིག་དེ་ལ་མཐོང་།། 
མ་ལུས་རང་བདག་ངོ་བོ་ཅན།། 
བསྒོམས་དང་ཐོས་དང་མཐོང་བ་ཡང་།། 
བགྲོད་བཞིན་པ་ན་རྟོགས་མི་འགྱུར།། 
འདི་ནི་སྒྱུ་མའི་རང་མཚན་ཉིད།། 
གཟུགས་ཀྱི་སྐུ་ཡང་རྣམ་གསུམ་སྟེ།། 
སྐུ་གསུང་ཐུགས་ཀྱི་མཚན་ཉིད་དེ།། 
དེ་ནི་འདོད་དང་གཟུགས་གཟུགས་མེད།། 
མེ་ལོང་དུ་ནི་གདོད་རྫོགས་པ།། 
ཇི་བཞིན་ཁམས་གསུམ་ལ་གནས་ནས།། 
དེ་ཡི་གཟུགས་དང་གཞན་གཟུགས་ཅན།། 
གཟུགས་དང་གཟུགས་ལས་གཟུགས་བརྙན་ཏེ།། 
གྲངས་མེད་པ་ཡི་འཇིག་རྟེན་ཁམས།། 
གཟུགས་ཅན་སྒྱུ་མས་བུད་མེད་དང་།། 
ཐབས་ནི་སྐྱེས་བུའི་ལས་ཅན་གྱི།། 
གཉིས་མེད་བུད་མེད་སྐྱེས་བུ་གཅིག།
གཅིག་མིན་གཅིག་མིན་མིན་གཟུགས་ཅན།། 
གཟུགས་ཀྱི་ཡུལ་ལ་སོགས་དངོས་ལ།། 
མཚོན་བྱེད་མཚོན་བྱ་མེད་གཟུགས་ཅན།། 
མཚོན་དཀའ་མཚོན་བྱའོ་མཚོན་བྱ་ལ།། 
མཚོན་བྱ་གཟུགས་མེད་མཚན་ཉིད་མ།། 
མཚོན་མེད་སྤྱོད་ཡུལ་དེ་ཡང་ནི།། 
མཚོན་པ་པོ་དེའི་སྤྱོད་ཡུལ་ལོ།། 
ཇི་ལྟར་ལ་ལར་རྨི་ལམ་མཐོང་།། 
རང་ཉིད་ཤི་བ་མཐོང་འགྱུར་ནའང་།། 
མཐོང་བཞིན་དུ་ཡང་ངུ་བར་བྱེད།། 
གཟུགས་དང་གཞན་གྱི་གཟུགས་ཅན་ནོ།། 
དེ་ལྟར་ཀུན་གྱི་རང་བཞིན་དུ།། 
རྡོ་རྗེ་སེམས་དཔའ་རང་གི་དང་།། 
སེམས་དཔའ་ཆེན་པོའི་རང་བཞིན་དང་།། 
དམ་ཚིག་སེམས་དཔའ་ཆེན་པོ་པ།། 
བྱང་ཆུབ་ཆེན་པོའི་ཚུལ་སེམས་དཔའ།། 
བརྟན་དང་འགྲོ་བ་སྣ་ཚོགས་སོ།། 
དེ་ལྟའི་གཟུགས་ནི་ཇི་ལྟར་སྔོན།། 
རྟོག་གེ་པ་རྣམས་ཀྱིས་མི་ཤེས།། 
བྱིས་པའི་རྣལ་འབྱོར་རྟོགས་བྱ་མིན།། 
རྣལ་འབྱོར་མ་ཡི་མཆོག་ཐོབ་པས།། 
སྐྱེ་བ་འདི་ཉིད་ལ་ཤེས་འགྱུར།། 
སྐྱེ་བོ་ཐམས་ཅད་བྱང་ཆུབ་རང་བཞིན་ཏེ།། 
རྨོངས་པའི་བྱིས་པས་ཤེས་པ་མ་ཡིན་ནོ།། 
སེམས་ཅན་ཐམས་ཅད་རྣལ་འབྱོར་མའི་དེ་ཉིད།། 
མི་གང་ཡིན་པ་དེ་ནི་རྡོ་རྗེ་འཆང་།། 
གླུ་འདི་བླངས་པས་ཐམས་ཅད་ནི།། 
སྐྲག་སྟེ་ས་ལ་བརྒྱལ་བར་འགྱུར།། 
རྣལ་འབྱོར་མ་རྣམས་འགྱེལ་ནས་ཀྱང་།། 
ཆོས་ཀྱི་སྤྱོད་ཡུལ་ངོ་མཚར་ཏོ།། 
ཐོད་པའི་དུམ་བུ་ལ་སོགས་གཙོ།། 
དཔའ་བོ་རྣམས་ཀྱིས་བསྐུལ་མཛད་ནས།། 
གསོན་ཅིག་གསོན་ཅིག་སྲིན་མོ་ཁྱེད།། 
སེམས་ཅན་ཁམས་ཀྱི་རང་བཞིན་གྲོལ་བྱེད་མ།། 
ཁྱེད་དང་སེམས་ཅན་རྣམས་ལ་དབྱེ་བ་མེད།། 
དཔའ་བོ་ཐམས་ཅད་སྒྲོལ་བར་མཛད་པ་མོ།། 
སླར་ཡང་བཅོམ་ལྡན་འདས་ཀྱི་ནི།། 
སྐུ་ལ་ཐམས་ཅད་རབ་ཏུ་ཞུགས།། 
སླར་ཡང་སྤྲོ་བའི་སྦྱོར་བ་ཡིས།། 
གཙོ་བོའི་ཞལ་ནས་སྤྲོས་པར་འགྱུར།། 
རྣམ་སྣང་མཛད་ལ་སོགས་པའི་རྒྱུ།། 
སླར་ཡང་ཞལ་ནས་སྤྲོ་བར་མཛད།། 
བཅོམ་ལྡན་ཐམས་ཅད་བསྡུ་མཛད་ནས།། 
རྣལ་འབྱོར་མ་ཡི་རྒྱུད་ལ་ནི།། 
ཆེད་དུ་བརྗོད་པས་ཆེད་བརྗོད་མཛད།། 
རྣལ་འབྱོར་རྒྱུད་ཀུན་ལ་ཡང་ངོ།། 
རྣམ་སྣང་མཛད་དང་རིན་ཆེན་དབང་།། 
འདིར་ནི་འདོད་ཆགས་དོན་ཡོད་གྲུབ།། 
མི་བསྐྱོད་པ་དང་སྤྱན་མའི་རྒྱུད།། 
མཱ་མ་ཀཱི་དང་གོས་དཀར་མོ།། 
སྒྲོལ་མ་དང་ནི་གཟུགས་རྡོ་རྗེ།། 
སྒྲ་དང་དྲི་དང་རོ་དེ་བཞིན།། 
རེག་དང་ཆོས་དབྱིངས་སུ་གྲགས་དང་།། 
ས་སྙིང་ནམ་མཁའི་སྙིང་པོ་དང་།། 
ཕྱག་ན་རྡོ་རྗེ་འཇིག་རྟེན་དབང་།། 
སྒྲིབ་ཀུན་སེལ་དང་བཟང་པོ་དང་།། 
འཇམ་དཔལ་དང་ནི་བྱམས་པ་དང་།། 
གཤིན་རྗེའི་དགྲ་དང་ཤེས་མཐར་མཛད།། 
པདྨ་མཐར་མཛད་བགེགས་མཐར་མཛད།། 
མི་གཡོ་བ་དང་དབྱུག་སྔོན་ཅན།། 
འདོད་དང་སྟོབས་ཆེན་གནོད་མཛེས་དང་།། 
གཙུག་ཏོར་འཁོར་ལོས་སྒྱུར་བ་དང་།། 
ཁྲོ་གཉེར་རི་ཁྲོད་ལོ་མ་ཅན།། 
ལྷག་མ་རྡོ་རྗེ་སེམས་དཔའོ།། 
དེ་ལྟར་རྒྱུད་ཀྱི་མིང་འདི་ནི།། 
ཐབས་ཀྱི་དངོས་པོའི་མཚན་ཉིད་དོ།། 
ཤེས་རབ་རྒྱུད་ནི་རང་བྱུང་ཉིད།། 
རང་གི་རང་བཞིན་རྟག་ཏུ་གནས།། 
བྱང་ཆུབ་ཕྱོགས་ཀྱི་ཆོས་རྣམས་སུ།། 
མི་འཇིག་གོ་འཕང་རྗེས་འགྲོ་བ།། 
བསྐལ་པ་བསྲེག་པའི་དུས་སུ་ནི།། 
གཞན་དུ་སོང་ནས་ཡང་དག་གནས།། 
ཐོད་པའི་དུམ་ལ་སོགས་དཔའ་བོ།། 
མིང་ནི་མི་བསྐྱོད་ལ་སོགས་སོ།། 
དངོས་པོའི་དབྱེ་བའི་རྣམ་གྲངས་ཀྱིས།། 
རིགས་ནི་དུ་མ་འབྱུང་བའོ།། 
གཟུགས་ཅན་མ་ཡི་གནས་བརྟེན་ནས།། 
དཔའ་བོས་ལ་བསྒྱིངས་པར་འགྱུར།། 
གཟུགས་ནི་གཟུགས་མེད་གྱུར་པའི་གཟུགས།། 
བདེ་མཆོག་དང་ནི་མཉམ་པར་འཁྱེར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཟུགས་ཅན་མའི་མཚན་ཉིད་ཀྱི་རང་བཞིན།
རྩའི་འཁོར་ལོའི་རང་བཞིན་དང་གནས་ཀྱི་རྣམ་པར་གཞག་པ་དང་རྒྱུད་ཀྱི་མཚན་ཉིད་ཀྱི་ཆོ་ག་སྟེ་ལེའུ་དྲུག་པའོ།།།། 
དེ་ནས་རྣལ་འབྱོར་མཆོག་གི་ས།། 
ཆོ་ག་མཐོང་བའི་ལས་ཀྱིས་ཏེ།། 
གང་གིས་ཁྭ་གདོང་མ་བྱུང་བ།། 
དེ་ཡི་ཆོ་གས་ཐར་འགྲོ་མ།། 
ཉེ་བའི་གླིང་དུ་གནས་མ་སྟེ།། 
ཁྱུ་མཆོག་འཕོ་དང་བཟང་པོ་མ།། 
ས་གའི་ཟླ་བར་ཤེས་བྱ་སྟེ།། 
ས་ལྔ་པར་ནི་འདོད་པ་ཡིན།། 
ལྷ་མོ་སྒོ་ན་གནས་པ་མོ།། 
ཀཱ་ནི་ཆོས་དབྱིངས་མར་འདུ་ཤེས།། 
གཉིས་པ་ཆོས་ཀྱི་སྐུ་དང་ནི།། 
དེ་ལས་ལོངས་སྤྱོད་རྫོགས་འབྱུང་བ།། 
སྱཱ་ནི་སྤྲུལ་པའི་སྐུ་ཡིན་ཏེ།། 
ལྟེ་སྙིང་མགྲིན་པ་མགོ་བོ་ལས།། 
བུ་ག་བཞི་རྣམས་ཤེས་བྱ་སྟེ།། 
བྱ་རོག་འདྲ་བའི་སྲོག་གདོང་ཅན།། 
དེ་ལ་རྟག་ཏུ་མངོན་སྤྱོད་ནི།། 
སྲོག་ཆགས་རྣམས་ནི་སྐད་ཅིག་གསོད།། 
ཀླུ་རྣམས་དགུག་པར་བྱ་བ་དང་།། 
ཆར་དབབ་པ་དང་རེངས་པའོ།། 
ཆོས་ཀྱི་དབྱིངས་དང་བྱང་ཆུབ་ཆེ།། 
རྣལ་འབྱོར་མ་ཀུན་རང་བཞིན་མ།། 
ཆོས་དང་ལོངས་སྤྱོད་སྤྲུལ་པ་ལ།། 
བདེ་བ་འདོད་པས་འགྲོ་བ་མོ།། 
སྔགས་བདེན་ལས་ཀྱི་བདག་ཉིད་ཅན།། 
བྱ་རོག་གཙོ་མོ་དེ་ལ་བརྟེན།། 
རྡོ་རྗེ་ཕག་མོ་དེ་ལ་ནི།། 
བྱ་རོག་མ་ནི་གནས་སུ་སོན།། 
སུམ་ཅུ་རྩ་བདུན་རྣལ་འབྱོར་མ།། 
སྔགས་འདི་ལས་ནི་བྱུང་བ་ཡིན།། 
ཨོཾ་བ་ན་ཛྲ་མོ་ཀཱ་བྷ་ཀཱ་ག་སྱཱ་བ་ཡ་ཏེ་ཀེ་བཱི་ཧཱུྃ་རེ་ཧཱུྃ་ཤཱ་ཕ་ཡ་ཊ་ཧཱུྃ་ཕ་ཧཱུྃ་ཊ་ཕ་སྭཱ་ཊ་ཧཱ་ཕ་ཨོཾ་ཊ་སྭཱ་ཧཱུྃ་ཧཱ་ཧཱུྃ།
འདི་ནི་རིང་ཐུང་དབྱེ་བ་ལས།། 
ཤེས་རབ་ཐབས་ཀྱི་རང་བཞིན་ཅན།། 
ཐུང་ངུ་ཐབས་ཀྱི་རང་བཞིན་དང་།། 
རིང་པོ་ཤེས་རབ་མངོན་པར་བརྗོད།། 
ཁ་དོག་ནག་མོ་དྲག་ཆེན་མོ།། 
ལྷག་མ་མཁའ་འགྲོ་མ་དང་མཚུངས།། 
གང་ཕྱིར་བྱང་ཆུབ་སེམས་ཞུ་བ།། 
དེ་ཚེ་བྱ་རོག་ལས་རྒྱལ་མ།། 
ནམ་མཁར་བྱ་རོག་བཞིན་འཁོར་བ།། 
བྱ་རོག་གདོང་མའི་རླུང་གིས་སོ།། 
གང་ཕྱིར་འཕུར་ཞིང་སྟེང་འཕུར་བ།། 
དེ་ཕྱིར་འོག་དང་སྟེང་དུ་ལྟ།། 
བྱ་རོག་བཞིན་དུ་རིང་འཕུར་ནས།། 
བྱ་རོག་གླིང་དུ་སླར་འོང་བའོ།། 
དེར་སོན་པ་ནི་བདེ་ཆེན་པོ།། 
ལུས་ཀྱིས་ཉམས་སུ་མྱོང་བའོ།། 
བསོད་ནམས་ལས་ཀྱིས་སྐྱེ་བར་འགྱུར།། 
རྣལ་འབྱོར་གོང་ནས་གོང་དུའོ།། 
བསོད་ནམས་མིན་ལྡན་དེ་བཞིན་འདིར།། 
དམྱལ་བ་བྱ་རོག་དུམ་བུ་ཅན།། 
ཕ་རོལ་ཕྱིན་ཚུལ་རྣམས་ཀྱི་ཡང་།། 
སྦྱིན་པའི་ཕ་རོལ་ཕྱིན་པར་འདོད།། 
མ་བྱིན་ལེན་པས་དམྱལ་བ་པ།། 
བྱ་རོག་བཞིན་དུ་རྟག་ཏུ་བཀྲེས།། 
དེ་ཡི་དེ་ལྟར་ལས་དུས་སུ།། 
མི་གང་ངང་གིས་འཆི་བར་འགྱུར།། 
རྣལ་འབྱོར་མ་ནི་དེ་བསྒོམས་ནས།། 
བདེ་ཆེན་ཉམས་སུ་མྱོང་བར་འགྱུར།། 
རྣལ་འབྱོར་མ་ཡི་སྤྱོད་ཀུན་ཀྱང་།། 
རང་གིས་རང་ནི་འཐོབ་པར་འགྱུར།། 
ལས་མ་བྱས་ན་གང་གི་ནི།། 
ལས་ཅན་མེད་ཅིང་ལས་བྱེད་མེད།། 
རང་སེམས་འཕོ་བ་ལས་ཡིན་ཏེ།། 
ལས་དེ་ལས་བྱེད་པ་ཡང་དེ།། 
ལུས་ཀྱི་དབྱིབས་དང་གཟུགས་བདག་ཉིད།། 
སེམས་མེད་པ་ནི་སེམས་དཔའ་མཆོག།
ལག་པ་རྐང་པ་ཐམས་ཅད་ཀྱིས།། 
གང་བྱས་ལས་བྱེད་པ་རང་ངོ།། 
དེ་ཀུན་གྱི་ནར་ཁྱེར་བ་ནི།། 
ཡང་དག་ལས་མཐའི་མཚན་ཉིད་དོ།། 
ལས་ཀྱང་དགེ་བ་རྒྱུ་དོན་གཉེར།། 
མི་དགེ་རང་གིས་སྤང་བར་བྱ།། 
རྣལ་འབྱོར་མ་རྣམས་ཀྱི་མཆོད་པའམ།། 
དེ་བཞིན་བཟའ་བ་འདུ་བ་ནི།། 
གྲོང་དང་གྲོང་ཁྱེར་གནས་པ་དང་།། 
རི་ལ་སོགས་པའི་རྩེ་ཆེན་དུ།། 
དམ་ཚིག་དོན་དུ་མཆོད་པར་བྱ།། 
རྣལ་འབྱོར་དངོས་གྲུབ་འབྲས་རབ་སྟེར།། 
མཁའ་འགྲོ་མ་ཡི་གཟུགས་བརྙན་ཀྱང་།། 
ཁྱབ་གནས་རླུང་གི་མིང་ཅན་ཏེ།། 
སྲོག་དང་ཐུར་སེལ་མཉམ་གནས་དང་།། 
ཁྱབ་བྱེད་ཇི་ལྟའི་རིམ་གཉིས་ཀྱིས།། 
མཁའ་འགྲོ་དེ་བཞིན་ལཱ་མ་དང་།། 
དུམ་སྐྱེས་མ་དང་གཟུགས་ཅན་མ།། 
འུག་གདོང་ཁྱི་དང་ཕག་གདོང་མ།། 
རིམ་པས་ཀླུ་དང་རུས་སྦལ་རྩངས།། 
ལྷ་སྦྱིན་དང་ནི་ནོར་ལས་རྒྱལ།། 
རྟག་ཏུ་བརྟན་མ་ཕོ་ཉ་གཉིས།། 
དགའ་དང་སྐྱོ་བ་ཞེས་བྱ་བ།། 
མཆེ་མ་དང་ནི་འཇོམས་མ་མཆོག།
མདོར་བསྟན་པ་ཡི་ཚིག་འདི་ཡང་།། 
རྒྱས་བཤད་ཀུན་ནས་བརྗོད་པར་བྱ།། 
ཕག་མོས་མཆོད་པ་བྱས་ནས་ནི།། 
རྡོ་རྗེ་སེམས་དཔའ་ལ་ཞུས་པ།། 
ཇི་སྲིད་སྲོག་སོགས་རླུང་རྣམས་ཀྱི།། 
སོ་སོ་རེ་རེའི་མིང་འདུ་ཤེས།། 
བདག་གི་སྟོན་པ་ངོ་མཚར་ཆེ།། 
དུས་ཀུན་དུ་ནི་སྐྱེ་བར་འགྱུར།། 
བཅོམ་ལྡན་འདས་ཀྱིས་བཀའ་སྩལ་པ།། 
དང་པོར་གཙོ་བོ་ཅན་འཛིན་པ།། 
སྟོང་པའི་ངོ་བོས་གྲོལ་བར་འགྱུར།། 
རྡོ་རྗེ་ལྟ་བུའི་རླུང་དགོད་བྱ།། 
རྟེན་ནི་སྣོད་ཀྱི་འཇིག་རྟེན་ལའོ།། 
གང་ཕྱིར་འཇིག་པ་ཐིམ་འགྱུར་བ།། 
དེ་ཡི་དབྱིབས་ཚུལ་ཀྱང་མེད་པ།། 
དེ་ཕྱིར་ཐུར་སེལ་ཞེས་བྱ་ཡང་།། 
འགྲོ་བ་དང་ནི་འོང་བར་བསྟན།། 
མཉམ་གནས་རིགས་སུ་སོང་ནས་ནི།། 
སྔོན་དུ་གང་དང་གང་རྣམས་ཀྱིས།། 
ངག་ཏུ་བརྗོད་པ་སྨྲ་བར་འགྱུར།། 
སྔོན་དུ་བག་ཆགས་མ་ལུས་པའོ།། 
ཁྱབ་བྱེད་འགྲོ་བ་ཐམས་ཅད་ལ།། 
རྒྱས་འདེབས་པས་ན་ལས་ཀྱི་རླུང་།། 
ཀླུ་ནི་ཁྲོ་བོའི་ངོ་བོ་ཉིད།། 
ཁྱབ་བྱེད་དེ་བཞིན་ཚིག་གཉིས་ཏེ།། 
རུས་སྦལ་སེར་སྣའི་ངོ་བོ་ནི།། 
སྨྲ་བ་ཡི་ནི་མཚན་ཉིད་དོ།། 
རྩངས་པ་འདོད་ཆགས་མཉམ་གནས་སོ།། 
ཐུར་སེལ་ཕྲག་དོག་ལྷ་སྦྱིན་ནོ།། 
ནོར་རྒྱལ་གཏི་མུག་བདག་ཉིད་དོ།། 
སྲོག་གི་རླུང་ནི་གྲངས་གཉིས་ལས།། 
དགའ་བའི་ཡེ་ཤེས་ཅན་ཤེས་བྱ།། 
སྐྱོ་བ་དེ་ཡི་བཏགས་པའོ།། 
དེ་ཕྱིར་མཁས་པས་སོ་སོར་ཤེས་པ་ཡིས།། 
གང་ཕྱིར་སྲོག་གི་རླུང་ནི་ཐམས་ཅད་བདག་ཉིད་སྐྱེ།། 
ཇི་ལྟར་ས་ནི་བཅུ་གཉིས་ལས།། 
ཐོག་མ་དེ་ཉིད་བཅུ་གཉིས་པའོ།། 
བཅུ་པོ་རྣམས་ཀྱིས་དེ་ཤེས་བྱ།། 
གང་ཕྱིར་ས་བཅུའི་དབང་ཕྱུག་གོ།། 
ས་གཅིག་རང་བཞིན་རྣམས་ཀྱིས་ནི།། 
རྡོ་རྗེ་འཛིན་མ་ཆེན་མོར་འདོད།། 
སྦྱིན་སོགས་ཕ་རོལ་ཕྱིན་པ་གང་།། 
ལྷན་སྐྱེས་ཡང་དག་བྱང་ཆུབ་ཉིད།། 
ཐམས་ཅད་ཀྱི་ནི་ནང་སོན་པས།། 
རྡོ་རྗེ་དབྱིངས་དབང་ཕྱུག་མ་མཆོག།
བཤད་དང་མ་བཤད་གང་ཅིའང་རུང་།། 
དེ་ཀུན་བྱང་ཆུབ་ཚུལ་ཅན་ནོ།། 
སླར་ཡང་བྱ་རོག་དབྱིབས་ལྷ་མོ།། 
དེ་ནས་བྱེད་པའི་གཟུགས་ཅན་མའོ།། 
བྱེད་པ་ཕྱོགས་ཀྱི་གནས་ལ་སྟེ།། 
རྩ་གནས་ཀུན་གྱི་བུ་གའོ།། 
ཐིམ་དང་དེ་ལས་ལངས་བསམ་གཏན།། 
ཁྭ་གདོང་མིང་དུ་འདུ་ཤེས་སོ།། 
དེ་ལྟར་རྣལ་འབྱོར་གཏེར་ཐམས་ཅད།། 
བླ་མའི་ཞལ་ལས་གསལ་འཐོབ་འགྱུར།། 
བླ་མ་གང་དེ་མི་བརྙས་ཤིང་།། 
སྟོན་བྱེད་དེ་ཉིད་འདོད་པར་བྱ།། 
འཕགས་པའི་གོ་འཕང་མ་ཐོབ་ན།། 
མནར་མེད་ལ་སོགས་རྣམས་སུ་འཚེད།། 
ཀུན་ནས་བླ་མ་གུས་པ་ལས།། 
བྱང་ཆུབ་རབ་ཏུ་འཐོབ་པར་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཁྭ་གདོང་མ་ལ་སོགས་པའི་སྲོག་སྐྱེད་པའི་མཚན་ཉིད་ཀྱི་ཆོ་ག་སྟེ་ལེའུ་བདུན་པའོ།།།། 
དེ་ནས་གཞན་གྱི་མཚན་ཉིད་མཆོག།
འུག་གདོང་ལ་སོགས་གང་གསལ་བ།། 
བྱེད་པ་ཡང་དག་བྱ་བ་དང་།། 
ཐམས་ཅད་མཚམས་ནི་བཤད་པར་བྱ།། 
འཁྲིག་པ་སྡིག་པ་སྣྲོན་རྣམས་ནི།། 
ཟླ་བའི་སྦྱོར་བས་རྟག་ཏུ་གནས།། 
འུག་གདོང་ཡེ་ཤེས་ཐོབ་ནས་ནི།། 
རྩ་ནི་ལམ་གསུམ་འགྲོ་བ་མོ།། 
ཨུ།
དྲག་ཤུལ་གཟི་བརྗིད་གཙིགས་པ་མོ།། 
ཡེ་ཤེས་ལམ་དབང་བཟའ་བ་ལས།། 
ལཱུ།
འདོད་ལ་དགའ་བ་སྒྱུ་འཕྲུལ་ཆེ།། 
ལྷ་མིན་ལ་སོགས་སྐྱེ་རྣམས་ལ།། 
རྐང་པའི་མཐེབ་མཐར་བཅུ་གཉིས་སུ།། 
ཀ།
མདའ་ཡི་ཤུགས་ཀྱིས་འགྲོ་བར་འགྱུར།། 
འུག་གདོང་མ་ཡི་མིང་ལ་ཡང་།། 
ཨུ་ནི་ཨོ་ཌྱན་བུ་གར་འདོད།། 
ལ།
པུལླཱི་ར་མ་ལ་ཡར་གྲགས།། 
ཨཱུ་ནི་མུམྨུ་ནི་ཞིང་ངོ།། 
ཀཱ་ནི་ཀཱ་མ་རཱུ་པ་སྟེ།། 
དེ་བཞིན་སྱ་འདིར་ཞིང་ཀུན་འདོད།། 
ཞིང་ཀུན་དབུགས་སུ་གྱུར་པ་ནི།། 
གྲུ་གསུམ་རྣམ་པའི་བདེ་བའི་མཐའ།། 
གང་ཕྱིར་གནས་ལྔའི་བདག་ཉིད་ཀྱི།། 
མི་ཟད་ཧེ་རུ་ཀའི་གོ་འཕང་།། 
ཡང་ན་བདག་གི་གདན་སོགས་སུ།། 
དཔལ་ཧེ་རུ་ཀ་རྡོ་རྗེ་རང་།། 
སྐྱེ་གནས་གནས་ལྔའི་བདག་ཉིད་དེ།། 
སྙིང་ལྟེ་རྐན་དང་མགོ་བོ་དང་།། 
གསང་བ་རུ་ཡང་རྩ་ཀུན་གྱི།། 
སྐྱེ་གནས་བུ་ག་ལྔའི་བདག་ཉིད།། 
སྒོང་སྐྱེས་དང་ནི་དྲོད་གཤེར་སྐྱེས།། 
མངལ་སྐྱེས་བརྫུས་ཏེ་སྐྱེས་པ་རྣམས།། 
སེམས་ཅན་སངས་རྒྱས་ཡོན་ཏན་བདག།
རིགས་ལྔ་རབ་ཏུ་སྟོན་པའོ།། 
ཉེ་བའི་གླིང་དུ་གནས་མ་ཡང་།། 
གཙོ་མོའི་གཟུགས་ཅན་ཡང་དག་གནས།། 
སྔགས་ཀྱི་ཕྲེང་བ་ལས་སྐྱེས་རྣམས།། 
སུམ་ཅུ་རྩ་བདུན་བདག་ཉིད་སྐྱེས།། 
ཨོཾ་བ་མ་ཛྲ་ཧཱ་ཨུ་ཀ་ལཱུ་ལྤ་ཀཱ་ཨ་སྱཱ་གྣི་ཡ་སཾ་ཀེ་ནི་ཧཱུྃ་བྷཱ་ཧཱུྃ་ཡ་ཕ་ཧཱུྃ་ཊ་ཧཱུྃ་ཕ་ཕ་ཊ་ཊ་སྭཱ་ཕ་ཧཱ་ཊ་ཨོཾ་སྭཱ་ཧཱུྃ་ཧཱ།
དེ་ལྟར་སྔགས་དེ་ཁོ་ནའི་བདག།
ཤེས་རབ་ཐབས་ཀྱི་རང་བཞིན་ཅན།། 
ཁ་དོག་ལྗང་སེར་དྲག་ཆེན་མོ།། 
ལྷག་མ་ལཱ་མ་དང་ནི་མཚུངས།། 
དཀྱིལ་འཁོར་དབུས་སུ་བསྒོམས་བྱས་ནས།། 
དུར་ཁྲོད་གནས་དང་གཉིས་མེད་པ།། 
ཀུན་སྤྱོད་རྩ་རྣམས་ཐམས་ཅད་ཀྱི།། 
རྒྱས་པའི་དགའ་བའི་སྤྱོད་ཡུལ་ལོ།། 
འདི་ནི་འཚོ་བའི་ཏིང་འཛིན་དང་།། 
འོད་གསལ་རྣམ་པའི་ཆོས་ཉིད་དོ།། 
བསྐྲད་པའི་ལས་དང་རྣལ་འབྱོར་མ།། 
འཇིག་རྟེན་གྱི་ནི་འདྲེན་པ་མོ།། 
རང་བསྟན་ཆོས་ལས་གསུངས་པ་ཡི།། 
སྣ་ཚོགས་ལས་ཀྱང་བྱ་བའོ།། 
ཀུན་གྱི་རྣལ་འབྱོར་ཡོངས་རྫོགས་ནས།། 
རྒྱུད་འདི་ཡི་ནི་སྤྱོད་ཡུལ་ལོ།། 
འོན་ཀྱང་རྣལ་འབྱོར་དེ་ཀུན་ཀྱང་།། 
མདོར་བསྡུས་ཚུལ་ནི་ཚིག་འདི་ཡིན།། 
སོ་སོར་སྡུད་དང་དེ་བཞིན་དུ།། 
བསམ་གཏན་སྲོག་རྩོལ་འཛིན་པ་དང་།། 
རྗེས་སུ་དྲན་དང་ཏིང་འཛིན་ཏེ།། 
སྦྱོར་བའི་མཚན་ཉིད་རྣམ་དྲུག་གོ།། 
སོ་སོར་སྡུད་པ་ཁྭ་གདོང་མ།། 
འུག་གདོང་མ་ནི་བསམ་གཏན་འདོད།། 
སྲོག་རྩོལ་དུ་ནི་གནས་པ་ཁྱི།། 
འཛིན་པ་ལ་ནི་ཕག་མོའོ།། 
རྗེས་དྲན་གནས་པ་ཕོ་ཉ་མོ།། 
ཏིང་ངེ་འཛིན་ནི་བརྟན་མར་འདོད།། 
མཆེ་བ་མ་ནི་རྒྱས་བསྟན་ཐོབ།། 
འཇོམས་མ་འབྲས་བུ་ཀུན་བདག་སྐྱེས།། 
འཁོར་བ་ལས་ནི་གྲོལ་གྱུར་པ།། 
རང་གི་སྐུ་ནི་སྒྱུ་མ་མཉམ།། 
བདག་བྱིན་རླབས་འདི་ཕྲ་མོ་དང་།། 
རྡོ་རྗེ་བཟླས་རང་མཚན་ཉིད་དོ།། 
རྫོགས་པའི་བྱང་ཆུབ་སེམས་ཀྱི་གཏེར།། 
དེ་ལས་ལྷག་མ་ཟུང་འཇུག་གོ།། 
མྱ་ངན་འདས་ཞེས་བྱ་བའང་འདི།། 
ལམ་ཐམས་ཅད་ཀྱིས་མྱ་ངན་འདས།། 
ཐེག་ཆེན་ཀུན་ལ་རབ་འཇུག་པ།། 
སྔགས་ཀྱི་ཐེག་པ་རུ་ནི་བྱེད།། 
བྱ་བ་བསྟན་བཅོས་དགེ་སྣ་ཚོགས།། 
སྙིང་རྗེ་མཉེས་གཤིན་པ་ཡིས་བྱེད།། 
གང་འདྲའི་དངོས་དང་དངོས་པོ་ལ།། 
ཡེ་ཤེས་རྣམ་པའི་རང་བྱུང་གིས།། 
དེ་འདྲ་བ་ཡི་སེམས་རྒྱུན་ལས།། 
བདག་ཉིད་རྣལ་འབྱོར་རྣམས་ཀྱིས་མཐོང་།། 
ལུས་ཀྱི་མཚན་ཉིད་ཡང་དག་པ།། 
རྩ་ཡི་གུར་ནི་བཤད་པར་བྱ།། 
སྤྱི་གཙུག་ནས་ནི་ནོར་བུའི་མཐར།། 
མཚམས་དང་མགྲིན་པ་རྣམ་གཉིས་འདོད།། 
རྐང་པའི་མཐེ་བོ་མཚམས་མཐའ་དང་།། 
སྨིན་དབུས་དེ་བཞིན་སྒྲོ་བ་སྟེ།། 
མཚན་མའི་རྩ་བ་དཔྲལ་བ་དག།
མིག་དང་རྐང་པའི་སོར་མོ་གཉིས།། 
མིང་མེད་པས་ནི་པུས་མོར་ཤེས།། 
བྱིན་པ་རྣ་བ་གཉིས་དག་དང་།། 
རྐང་པའི་མཐིལ་དང་སྙིང་ག་དག།
ལྟེ་བ་དང་ནི་རྒྱབ་གཞུང་དང་།། 
བཤང་ལམ་དང་ནི་རྐན་ཤེས་བྱ།། 
རྐང་པའི་ཚིགས་དང་མཆུ་དག་དང་།། 
མཁུར་བ་མཁུར་ཚོས་དག་དང་ནི།། 
མདོམས་དང་མཆན་ཁུང་གཉིས་དང་ནི།། 
ལག་པའི་ཚིགས་དང་རྐང་པ་དག།
དཔུང་པའི་ཚིགས་དང་ནུ་མ་གཉིས།། 
མཇིང་པ་ཐལ་གོང་འདིར་མཚམས་སོ།། 
མཇུག་མ་ནོར་བུ་གཉིས་དག་དང་།། 
རྐེད་པའི་ཚིགས་དང་མགྲིན་པ་དང་།། 
དཔྲལ་བ་དང་ནི་ཚིགས་གཉིས་དག།
རྣ་བུག་དག་དང་རྩ་བ་དང་།། 
བྲང་དག་གཉིས་ཀྱི་མཚམས་སུ་འདོད།། 
སྟན་དག་དང་ནི་སྨིན་ཁུགས་དང་།། 
ལྕེ་དང་མི་ཡི་སྣ་གང་དག།
དེ་བཞིན་དུ་ནི་རྐན་དང་ལྕེ།། 
བོལླ་ཀཀྐོ་ལ་གཉིས་དག།
དེ་ལ་སོགས་པ་དུ་མ་ནི།། 
རྩ་དང་ཚིགས་ཀྱི་གནད་དུ་འགྱུར།། 
རང་རང་སྤྱོད་པ་བཙིར་བྱ་སྟེ།། 
བྱང་སེམས་བདག་ཉིད་ཆེ་རྣམས་ཀྱི།། 
བཙན་ཐབས་སྦྱོར་བའི་ཆོ་ག་རུ།། 
ཤེས་བྱ་བླ་མའི་གསུང་གིས་སོ།། 
ཟླ་བ་ཟླ་བའི་ཚེས་གང་དུ།། 
ཚེས་གྲངས་དེ་ལ་རྩ་བའི་རྩ།། 
དཀར་པོའི་ཚེས་གཅིག་ལ་སོགས་ནས།། 
ཇི་སྲིད་ནག་པོའི་མཐར་ཐུག་པར།། 
ཤེས་བྱང་ཆུབ་འབབ་པའི་རྩ།། 
འུག་མོ་སྒོ་ལ་སྤྱོད་པ་མོ།། 
གང་དང་འདྲ་བའི་གདོང་དེ་ཡི།། 
དེ་འདྲའི་སོར་མོའི་ཕྱག་རྒྱ་ནི།། 
དབུགས་ནི་དེ་དང་འདྲ་བར་བྱ།། 
ཕྱི་དང་ནང་གི་བདག་ཉིད་འདོད།། 
ཡང་ན་རྩ་རྣམས་ཐམས་ཅད་ནི།། 
བཙིར་བྱ་བཅུ་གཉིས་ཀྱིས་ལྷག་པའི།། 
བརྒྱ་ཡི་ཚིགས་རྣམས་ཐམས་ཅད་ནི།། 
ཇི་ལྟར་གདོང་གིས་རིམ་པས་སོ།། 
དེ་དང་དེར་ནི་ཨཱ་ལི་འབར།། 
དྲག་པོའི་སྒྱུ་མ་དུས་ཀུན་དུ།། 
དེ་ཕྱིར་ཨ་ཞེས་བྱ་བའི་སྒོ།། 
ཚིག་ཏུ་རྟོག་པས་བརྟགས་པའོ།། 
དེ་བཞིན་གཤེགས་པའི་དབུགས་དབྱུང་བར།། 
རྡོ་རྗེ་འཆང་ལྟར་བརྟག་པའོ།། 
གང་དང་གང་གིས་འཆིང་འགྱུར་བ།། 
རྩ་ནི་གཏི་མུག་ཆེན་པོར་འགྱུར།། 
དེ་ཡིས་དེ་ཡི་རང་བཞིན་གྱུར།། 
སྣ་ཚོགས་གཟུགས་ཀྱི་རིན་ཆེན་བཞིན།། 
རྨོངས་དང་མཁས་རྣམས་ཀྱི་དག་ལ།། 
མངའ་བདག་ཐར་པ་ཆེན་པོ་བཞུགས།། 
བྱེད་པ་འབྱུང་པོ་ཐམས་ཅད་ཀྱི།། 
དབང་ཕྱུག་སྐྱེ་བོས་སྣ་ཚོགས་རྣམས།། 
དེ་ཕྱིར་རྟག་ཏུ་ལས་ཉམས་པ།། 
སྔོན་བྱས་སྡིག་པའི་ལས་ཀྱིས་ཏེ།། 
ཉམས་འགྱུར་བསྟན་པ་འདི་ལ་ནི།། 
བགྲོད་བྱ་སངས་རྒྱས་ཉིད་འཐོབ་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འུག་གདོང་མའི་ངེས་པའི་ཚུལ་དང་ཡང་དག་པའི་ཆོ་ག་ལས་སྐྱེད་པ་དང་སྲོག་ལ་སོགས་པའི་མཚན་ཉིད་དེ་ལེའུ་བརྒྱད་པའོ།།།། 
དེ་ནས་གཞན་ནི་དོན་ཆེ་བ།། 
ཁྱི་གདོང་རྒྱུ་ཡི་དབྱེ་བཤད་བྱ།། 
གང་ཞིག་རྣམ་པར་ཤེས་ཙམ་གྱིས།། 
རྣལ་འབྱོར་རྣམས་ཀྱིས་མཆོག་འགྲུབ་འགྱུར།། 
ཤྭཱ།
ཁྱི་ནི་རྣལ་འབྱོར་མ་དབུགས་འབྱིན།། 
རང་གིས་འཇུག་དང་འབྱུང་བར་འགྱུར།། 
དུས་ཀུན་དུ་ནི་གཉིད་ལོག་དང་།། 
སད་པ་བདེ་བ་ཡོན་ཏན་ཆེ།། 
ན།
སྣ་ཚོགས་གནས་སུ་སོང་ནས་ནི།། 
བདག་ཉིད་ཀྱིས་ནི་བདེ་རེག་འགྱུར།། 
བརྒྱ་ལ་ཉི་ཤུས་ལྷག་པ་ནི།། 
ངེས་ཚིག་བསྟན་བྱའི་མཚན་ཉིད་དོ།། 
དེ་ལྟར་ཁྱི་ཡི་མིང་དུ་ནི།། 
བདེ་བ་སྦྱིན་པ་པོར་ཤེས་བྱ།། 
པདྨའི་སྐྱེ་གནས་དེ་རྣམས་སུ།། 
ཨཱསྱ།
པདྨའི་ཁ་ནི་རབ་རྒྱས་པ།། 
གཏོང་ངང་ལོངས་སྤྱོད་གར་ཆེན་པོ།། 
གླུ་དང་རོལ་མོ་གཉིད་ལོག་དང་།། 
རེག་དང་གོས་དང་རྒྱན་དག་དང་།། 
མེ་ཏོག་ལ་སོགས་བསུང་ཅན་འདོད།། 
མཐུན་པར་ལྟེ་བའི་མ་ལ་སོགས།། 
མཛེས་མ་རྣམས་ཀྱི་ངག་ཅན་ཏེ།། 
སངས་རྒྱས་མཆོད་སོགས་ཐམས་ཅད་དུ།། 
སུ་རའི་བཏུང་ལ་འཐུང་འགྱུར་དང་།། 
སྐྱེད་མོས་ཚལ་དང་རྫིང་བུའི་འགྲམ།། 
བསྟི་གནས་འགྲོ་བ་ལ་སོགས་ཀྱིས།། 
ཚིམ་དང་སྟོན་མོ་འདོད་པ་ལྟར།། 
བླ་མའི་གསུང་ནི་བདེ་ཆེན་པོ།། 
མི་དང་མི་མོའི་སྒེག་པ་དང་།། 
དགོད་དང་སྒེག་པའི་བྱ་བ་གང་།། 
མཁས་པ་རྣམས་ཀྱི་ཡིད་དམ་པ།། 
སྐྱེ་བོ་དབང་ཕྱུག་ཉིད་དུའོ།། 
སངས་རྒྱས་ཆོས་དང་དགེ་འདུན་ལ།། 
མཆོད་དང་ཕྱག་བྱེད་ལ་སོགས་པས།། 
བླ་མ་གུས་ལས་བདེ་བ་སྟེ།། 
ཡོན་འབུལ་བ་དང་བུད་མེད་དོ།། 
སྤྱོད་ལམ་ལ་སོགས་ཆོས་རྣམས་ལ།། 
ལས་ཐམས་ཅད་ལ་མི་འཇུག་གོ།། 
རྒོལ་བ་རྣམས་ནི་གཞོམ་པ་དང་།། 
སངས་རྒྱས་ཆོས་རྣམས་གཞག་པ་དང་།། 
རྣལ་འབྱོར་མ་དང་བཟའ་བཏུང་དང་།། 
སྒོམ་དང་དགའ་བ་བསྐྱེད་པ་དང་།། 
དབང་པོ་གཉིས་ཀྱི་བདག་ཉིད་སྐྱེས།། 
སྦྱིན་སོགས་ཕ་རོལ་ཕྱིན་རྣམས་ཀྱི།། 
ལས་ཀྱིས་སྐྱིད་པ་བཙལ་བྱ་དང་།། 
བྱམས་དང་སྙིང་རྗེ་དགའ་བ་དང་།། 
ཀུན་གྱི་ཐ་མར་བཏང་སྙོམས་དང་།། 
ཡེ་ཤེས་རྣམ་ཤེས་སྨྲ་བ་དང་།། 
དབུ་མའི་ཚུལ་ནི་གཞག་པ་ལས།། 
ཀུན་ལ་དབུགས་དབྱུང་སྦྱིན་པ་དང་།། 
སྐུར་པ་འདེབས་པ་དགག་པ་དང་།། 
དགེ་བ་བཅུ་ཡི་ལས་དང་ནི།། 
ཀློག་དང་ཁ་ཏོན་བྱེད་མཆོག་ལས།། 
བྱང་ཆུབ་ལམ་ལ་གནས་པ་ཡི།། 
དཔའ་བོ་གཉིས་མེད་བལྟ་བའི་ཕྱིར།། 
ལུས་ལ་ལྟོས་པ་མེད་པ་ཡིས།། 
གྲོང་དང་གྲོང་དུ་གནས་རྣམས་ཀྱི།། 
དེ་ལྟར་གནས་སྐབས་གཅིག་པའོ།། 
གཉིས་པ་སླར་ཡང་བཤད་པར་བྱ།། 
སངས་རྒྱས་རྣམས་ཀྱི་རྒྱུད་ལ་དགའ།། 
དོན་དམ་རྣམས་ལ་གསལ་བ་ཡིས།། 
རྣལ་འབྱོར་མ་རྣམས་ཀྱི་གནས་སུ།། 
དངོས་གྲུབ་གཏམ་རྣམས་བརྗོད་པ་དང་།། 
ཆོས་ནི་དོན་ཆེན་འདུ་ཤེས་ལ།། 
དུས་སུ་འདུ་ཤེས་སྒོམ་པ་པོ།། 
འགྲོ་དྲུག་སྤོང་བའི་འདུ་ཤེས་ནི།། 
དེ་ཉིད་རྟོགས་པའི་མིང་ཅན་ནོ།། 
དངོས་རྣམས་སྒྱུ་མའི་འདུ་ཤེས་དང་།། 
ཞི་སོགས་ལས་ཀྱིས་བདེ་བ་དང་།། 
ཕ་དང་བུ་ལས་གཅིག་མིན་དང་།། 
གནས་སོགས་འགྲོ་བར་སྤྲོ་བ་ཅན།། 
ཉོན་མོངས་ཕུང་པོ་ཡོངས་གཏོང་དང་།། 
ཡེ་ཤེས་ཕུང་པོ་སྐྱེད་པ་དང་།། 
སླར་ཡང་འཁོར་བར་མི་འོང་དང་།། 
འཁོར་ལོ་སྡོམ་པའི་རྣལ་འབྱོར་ལྡན།། 
རྟོག་པ་པོ་ཡི་ཚིག་བཟུང་ནས།། 
རྟོགས་ལྡན་མིན་པའི་ཚིག་སྤང་བྱ།། 
དབང་པོ་རྣམས་ཀྱི་མི་མཐུན་མིན།། 
རང་བཞིན་གྱིས་ནི་མཛེས་པ་ཡི།། 
ལྷན་ཅིག་སྐྱེས་དང་ལོངས་སྤྱོད་རྫོགས།། 
སྤྲུལ་པ་དང་ནི་ཆོས་སྐུ་ཡང་།། 
འདུ་ཤེས་སད་པ་ལ་སོགས་སུ།། 
གང་ཕྱིར་སྲིད་མཚོར་ཀུན་སྤང་བྱ།། 
ལྷག་མ་དགའ་བ་བཞི་པོ་ནི།། 
སྨོན་ལམ་རྫོགས་ལྡན་ལ་སོགས་ལ།། 
རྫོགས་ལྡན་དུས་སུ་རང་བཞིན་སྐྱེ།། 
དགའ་བ་སངས་རྒྱས་རྫོགས་ལྡན་གང་།། 
སེམས་ཅན་གསུམ་ལྡན་ལ་ཕྲ་སྐྱེས།། 
རིག་པ་དེ་ལ་སྦོམ་པོ་སྐྱེས།། 
གཉིས་ལྡན་ལ་ནི་བདེ་བ་མེད།། 
རྩོད་དུས་ཆ་ཡི་རགས་པའོ།། 
ཐམས་ཅད་སངས་རྒྱས་ཡོན་ཏན་ཐོབ།། 
སྨོན་ལམ་གྱིས་ནི་རང་གི་འབྲས།། 
དེ་ལྟར་བདེ་སྐབས་རྣམས་ཀྱིས་ནི།། 
སུམ་ཅུ་རྩ་གཉིས་རྨད་བྱུང་ཆེ།། 
གནས་སྐབས་གསུམ་པའི་བདེ་བ་ལ།། 
དགའ་བ་བཅུ་དྲུག་རྟག་བརྟགས་པས།། 
ཁམས་བཅུ་དྲུག་ཏུ་ཤེས་པར་བྱ།། 
རང་བཞིན་སྐྱེས་པར་གྱུར་པ་གསལ།། 
སྨན་དང་འདྲ་བར་ཤེས་པར་བྱ།། 
བདུད་རྩི་ཟོས་པས་ཕ་རོལ་འགྲོ།། 
པད་ཅན་དུང་དང་སྣ་ཚོགས་ཅན།། 
གླང་པོ་མ་དང་བུང་བའི་མིང་།། 
འཁོར་ལོ་རྡོ་རྗེ་སྐྱ་སྣར་མ།། 
དུ་བ་མོ་དང་བུ་སྐྱེ་ཚེ།། 
ཉང་རྩི་སྤྲས་དང་ངོ་ཚ་དང་།། 
གློག་དང་ཙནྡན་ཉི་མ་སྐྱེས།། 
དམར་པོ་དེ་བཞིན་སྦྲུལ་གྱི་མིག།
སྨན་མཆོག་ཏུ་ནི་ཤེས་པར་བྱ།། 
བདེ་བས་དགའ་བའི་དུས་སུ་ནི།། 
ཁབ་སོགས་བྱེད་པའི་སྐད་ཅིག་ལས།། 
བྱ་བ་དེ་དག་ཞར་ལ་དྲན།། 
སྒོམ་པའི་སྐད་ཅིག་མཐར་འགྲོ་བའོ།། 
གནས་སྐབས་བཞི་ལ་བཤད་པ་ནི།། 
ཡིད་ཅན་རྣམས་ཀྱི་གྲངས་བརྒྱད་དེ།། 
འགྲོ་དང་འཕོ་འགྱུར་དེ་བཞིན་དུ།། 
སྐྱུག་འགྱུར་གཉིད་ཡུར་འགྱུར་དེ་བཞིན།། 
ལྟུང་འགྱུར་འཛག་འགྱུར་དང་ནི་འདིར།། 
གཡོ་འགྱུར་འགྱེལ་བར་འགྱུར་བ་ཉིད།། 
རྣལ་འབྱོར་མ་བརྒྱད་དཀར་མོ་སོགས།། 
བདེ་བའི་རྒྱུ་ཡིས་གནས་སྐབས་སོ།། 
དེ་ལྟར་གནས་སྐབས་རྣམ་བཞི་ལ།། 
ཁྱི་གདོང་མིང་གིས་འདུ་ཤེས་གྱུར།། 
ཡང་དག་དྲན་པའི་གོ་འཕང་འདིར།། 
གང་དང་སུ་ཡིར་གནས་པར་འགྱུར།། 
ཡང་དག་རྩོལ་བ་ལ་གནས་ནས།། 
ཁྱི་ནི་གཞན་གྱི་གྲོང་དུའོ།། 
སྔགས་བདེན་སྦྱོར་བའི་བདག་ཉིད་དེ།། 
དཀྱིལ་འཁོར་དབུས་སུ་སྒོམ་པའོ།། 
ཨོཾ་བ་ཛ་ཛྲ་ཊཱ་ཤྭཱ་མ་ན་ཏ་ཨཱ་ཀུ་སྱཱ་ཊ་ཡ་ཨུ་ཀེ་ཏ་ཧཱུྃ་ཀ་ཧཱུྃ་ཊཱ་ཕ་ཡ་ཊ་ཧཱུྃ་ཕ་ཧཱུྃ་ཊ་ཕ་སྭཱ་ཊ་ཧཱ་ཕ་ཨོཾ་ཊ་སྭཱ་ཧཱ།
སུམ་ཅུ་རྩ་བདུན་བདག་ཉིད་སྔགས།། 
ཤེས་རབ་ཐབས་ཏེ་དངོས་གྲུབ་སྟེར།། 
ཁ་དོག་དམར་པོ་དྲག་ཆེན་མོ།། 
ལྷག་མ་དུམ་སྐྱེས་མ་དང་མཚུངས།། 
ཆུ་སྟོང་ཀརྐ་ཊ་ཡུགས་ས།། 
རང་གི་བདག་པོ་རབ་གནས་མ།། 
ཉེ་བའི་གླིང་དུ་གནས་མ་སྟེ།། 
སེམས་ཅན་རང་རང་བཞིན་དུ་སྐྱེས།། 
དབང་གི་ལས་ལ་ལྷ་མོ་སྟེ།། 
ལྷ་དང་ལྷ་མིན་སོགས་སྔགས་རིག།
བདུད་རྩི་ལྔ་དང་སྒྲོལ་མ་ཆེ།། 
མཆོད་པ་ལས་རྣམས་ཐམས་ཅད་ལའོ།། 
སྙིང་གཞི་པདྨར་ཡོངས་བཀུག་ནས།། 
བདུད་རྩི་ཚིག་ཀུན་ལས་སྐྱེས་པ།། 
རྡོ་རྗེ་སྦུ་གུའི་རབ་སྦྱོར་བས།། 
སྦར་དང་བསྲོ་བ་ལ་སོགས་པས།། 
སྐུ་རྡོ་རྗེ་སོགས་སྔགས་ཀྱིས་ནི།། 
བྱིན་གྱིས་བརླབ་པར་བྱས་པ་ལའོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཁྱི་གདོང་མའི་མཚན་ཉིད་དང་བདེ་བ་ལ་སོགས་པའི་གནས་སྐབས་ཀྱི་ཆོ་ག་སྟེ་ལེའུ་དགུ་པའོ།།།། 
དེ་ནས་ཕག་གདོང་མ་ཡི་ནི།། 
ཉུང་བ་རྒྱ་ཆེར་བཤད་པར་བྱ།། 
དངོས་པོ་ཀུན་ལ་རབ་འཇུག་དང་།། 
དངོས་པོ་དེ་ལས་ལྡོག་པའོ།། 
ཕག་མོ་རེངས་པའི་ལས་རྣམས་ལ།། 
མི་ཤེས་རི་བོ་འཇོམས་མའོ།། 
སཱུ།
ཁབ་ནི་རྡོ་རྗེའི་གདོང་དེ་ཡང་།། 
སྐུད་པ་བཞིན་དུ་ཀུན་འགྲོ་མ།། 
བྱང་ཆུབ་སེམས་ཀྱི་དགའ་ཆེན་པོ།། 
ཀ།
ཀེང་རུས་བདུད་རྩི་འབྱིན་པའོ།། 
དེའི་རང་བཞིན་འདོད་ཆགས་སོགས་ཀུན།། 
བཞི་པ་ལས་འདས་མི་འགྱུར་མ།། 
དེ་ནས་ལྷ་མོ་ཆེན་མོ་བརྒྱད།། 
མངལ་སོགས་བསྐྱེད་པའི་མཚན་ཉིད་དེ།། 
ཐོག་མར་བྱ་རོག་བཞིན་ས་བོན།། 
མ་ཡི་པདྨ་ལ་ལྟུང་བའོ།། 
ནུབ་གཅིག་གིས་ནི་ཕྱེ་བ་ཡིས།། 
ཕྱི་ནས་འུག་པར་གནས་དང་འདྲ།། 
ཟླ་བ་གཅིག་ཏུ་གནས་ནས་ནི།། 
ཁྱི་ཡི་དབུགས་ནི་འཕེལ་བ་ལས།། 
ཕག་ཏུའང་ཡན་ལག་བདག་ཉིད་ཅན།། 
བརྟན་མས་སྐྱེ་གནས་དྲལ་བ་ལས།། 
ཕོ་ཉ་བྱིས་པ་དང་འཆི་ཕྱིས།། 
མཆེ་བ་མོ་ནི་ལས་བཅོམ་པས།། 
འཇོམས་མ་བྱང་ཆུབ་ཡན་ལག་དགྱེས།། 
དངོས་གྲུབ་ཀུན་གྱི་འབྲས་འབྱུང་མ།། 
ཡང་དག་པ་ཡི་རྩོལ་བ་འདི།། 
གཞན་གྱི་ལྟ་བ་ཉ་སོགས་ཀྱིས།། 
འཇུག་པ་ཐམས་ཅད་བདེན་པ་སྟེ།། 
འཇུག་མེད་དེ་དངོས་སྤྱོད་ཡུལ་ལོ།། 
རྐང་གཉིས་རྐང་བཞི་ལ་སོགས་པའི།། 
རྩོལ་བའི་ཡན་ལག་འཇོམས་མའོ།། 
མཐོང་བ་དང་ནི་རེག་པས་ཀྱང་།། 
འཇུག་མེད་དེ་ཉིད་རྟག་ཏུའོ།། 
ཁ་དོག་སེར་མོ་དྲག་ཆེན་མོ།། 
ལྷག་མ་གཟུགས་ཅན་མ་དང་མཚུངས།། 
རྡོ་རྗེའི་དཀྱིལ་འཁོར་དབུས་སུ་ནི།། 
ཤེས་རབ་ཐབས་ཀྱི་རང་བཞིན་ཅན།། 
སེང་གེ་གྲོ་བཞིན་ཆུ་སྲིན་ལ།། 
ཉེ་བའི་གླིང་དུ་གནས་པ་མོ།། 
སྔགས་ལས་བཞེངས་པའི་ལྷ་མོ་རྣམས།། 
རང་རང་ཞིང་དང་ཉིད་ཞིང་མའོ།། 
ཨོཾ་བ་དཾ་ཛྲ་ཥྚྲ་སཱུ་ཀ་ཀ་རཱ་རཱ་ལོ་སྱཱ་གྲ་ཡཻ་མུ་ཧཱུྃ་ཁ་ཧཱུྃ་བྷི་ཕ་ཥ་ཊ་ཎཱ་ཕ་ཡ་ཊ་ཧཱུྃ་སྭཱ་ཧཱུྃ་ཧཱ་ཕ་ཨོཾ་ཊ་ཕཊ་སྭཱ་ཧཱ།
སུམ་ཅུ་རྩ་བདུན་བདག་ཉིད་ཀྱི།། 
གཙོ་མོ་མཆོག་གི་རྣལ་འབྱོར་མ།། 
དཀྱིལ་འཁོར་ཐིག་གདབ་ལ་སོགས་ནི།། 
བསྒོམས་པའི་སྦྱོར་བའི་མ་ཡི་སྟེ།། 
ཐིག་ཆེན་གཉིས་ནི་བཏབ་ནས་སུ།། 
ཤར་དང་སོ་སོར་འདོད་ཐིག་དང་།། 
ཟུར་གྱི་ཐིག་གཉིས་བཏབ་བྱས་ནས།། 
ཕུར་བུ་གདབ་པར་བྱ་བ་སྟེ།། 
ཚངས་པའི་ཐིག་གི་ལོགས་ནས་ནི།། 
སུམ་ཅུ་རྩ་གཉིས་པ་གཉིས་གདབ།། 
སྒོ་ནི་འཁོར་ལོའི་བརྒྱད་ཆ་སྟེ།། 
ལྟེ་བའི་པདྨ་དེ་དང་མཉམ།། 
སྙིང་པོའི་འདབ་མའི་ངོས་ནས་ནི།། 
ཆ་གསུམ་དུ་ཡང་དེ་ཤེས་བྱ།། 
དེ་ཡི་ཆ་གཅིག་འཁོར་ལོ་གསུམ།། 
ལྷག་མ་ཚོན་གྱི་ས་གཞིའོ།། 
དེ་ཡི་སུམ་ཆ་ཕྲེང་བ་སྟེ།། 
རྡོ་རྗེ་པདྨ་དང་འཁོར་ལོ།། 
རྩིབས་རྣམས་འཁོར་ལོ་དབུས་མ་ལས།། 
དམན་ཏེ་གཉིས་གཅིག་བསྡམས་པས་སྦོམ།། 
ཀ་བ་རྣམས་ནི་ཀུན་དུ་སྦྱིན།། 
བརྒྱད་གསུམ་འཁོར་ལོ་གསུམ་དུའོ།། 
སྒོ་ལས་སུམ་འགྱུར་རྟ་བབས་ཏེ།། 
སྒོ་ཁྱུད་སྒོ་ཡི་ཆ་ཅན་ནོ།། 
སྟེགས་བུ་རྣམས་ནི་དེའི་ཕྱེད་དེ།། 
འགྲམ་དང་ལོགས་ནི་དེ་བཞིན་ནོ།། 
གཟུངས་ཀྱི་སྣམ་བུ་དང་ནི་འདིར།། 
རིན་ཆེན་ཕྲེང་ཕྱེད་སྣམ་བུའོ།། 
མགོ་བོའི་ཕྲེང་བ་དེ་ཡི་ཕྱེད།། 
མུན་པའི་སྣམ་བུ་དེ་བཞིན་ནོ།། 
ཀ་བའི་རྩེ་ལས་འཐོན་རྩེ་མོ།། 
སྣ་ཚོགས་རྡོ་རྗེ་འོད་ཆེན་པོའོ།། 
དྲིལ་ཆུང་དྲ་བ་གོས་རྣམས་དང་།། 
བ་དན་དྲིལ་བུ་སྒྲ་སྒྲོགས་པའོ།། 
དེའི་ཕྱི་ཆུ་སྐྱེས་ཐམས་ཅད་དུ།། 
སྙིང་པོ་ལ་སོགས་ཡང་དག་བྲི།། 
སྣ་ཚོགས་རྡོ་རྗེའི་ཕྲེང་དང་འདིར།། 
ལྷག་མར་འབར་བའི་ཕྲེང་བའོ།། 
དེ་ཡི་ཕྱི་རོལ་ཁོར་ཡུག་ནི།། 
ས་གཞིའི་རིམ་པས་བྲི་བར་བྱ།། 
གྲི་གུག་ཕྲེང་བ་སྦྱིན་བྱ་ཞིང་།། 
མགོ་དང་ལག་པ་དག་དེ་བཞིན།། 
སྙིང་པོའི་པདྨའི་ཕྱི་རོལ་དུ།། 
རིན་ཆེན་ཕྲེང་བ་ཡང་དག་བྲི།། 
དུར་ཁྲོད་བརྒྱད་པོ་བྲི་བྱ་སྟེ།། 
ཀུན་ནས་གཏུམ་དྲག་ལ་སོགས་སོ།། 
ས་བོན་རྣམ་པར་དགོད་པར་བྱ།། 
ཐམས་ཅད་གྲི་གུག་ལས་བྱུང་བའོ།། 
ཡང་ན་སྐུ་སོགས་རྣམས་ཀྱི་ནི།། 
ཡི་གེ་རྣམས་ཀྱིས་དཀྱིལ་འཁོར་ཀུན།། 
དེ་བཞིན་སྐད་ཅིག་རྣམ་པས་ཀྱང་།། 
ས་བོན་རྣམས་ཀྱིས་དཀྱིལ་འཁོར་དབྱུང་།། 
མཚམས་ཀྱི་པདྨའི་འདབ་མ་ལ།། 
བདུད་རྩི་ལྔ་ཡི་ཐོད་པ་ནི།། 
བུམ་པའི་སྟེང་དུ་སྦྱིན་བྱ་སྟེ།། 
སུམ་ཅུ་རྩ་བདུན་གཞན་བྱའོ།། 
གནག་དང་རྩ་བ་སྤངས་པ་སྟེ།། 
མཆུ་ནི་འཕྱང་ཞིང་མགྲིན་པ་མཐོ།། 
མགྲིན་པ་རྣམས་སུ་གོས་ཟུང་སྟེ།། 
རིན་ཆེན་ལྔ་དང་འབྲུ་དང་སྨན།། 
དྲི་ཡི་ཆུ་དང་འདབ་མའི་རྩེ།། 
བདུད་རྩི་ལྔ་རྣམས་ཀྱིས་དགང་བྱ།། 
གཏོར་མ་ལས་རྣམས་ཀུན་ལ་སྟེ།། 
ཀུན་ནས་སྒོམ་པ་ལ་སོགས་པའོ།། 
རྡོ་རྗེ་ལྷ་མོ་རྣམས་དང་ནི།། 
ཞིང་སྐྱོང་དང་ནི་ཁྲོ་རྣམས་ལ།། 
བདུད་རྩི་ལྔ་སོགས་རྫས་རྣམས་འབུལ།། 
ཚིམ་བྱ་ཕྱི་ལ་སོགས་རྣམས་ཀྱིས།། 
བགེགས་མེད་ཡང་དག་འཕེལ་བར་འགྱུར།། 
ཕྱི་ནས་ལས་ནི་ཡང་དག་བརྩམ།། 
དུ་མའི་དུད་འགྲོའི་ཞལ་ལྷ་མོ།། 
སུམ་ཅུ་རྩ་བདུན་གཟུགས་ཅན་རྣམས།། 
ལས་ཀྱི་རྡོ་རྗེ་འཇོམས་བྱས་ནས།། 
ཏིང་འཛིན་གསུམ་གྱི་རྣལ་འབྱོར་ལྡན།། 
བདུན་ཅུ་གཉིས་ཕྱག་དྲག་མོ་སྟེ།། 
ཞབས་བཅྭ་བརྒྱད་ནི་རྣམས་ཀྱིས་ལྡན།། 
རྩ་བའི་ཞལ་ནི་ཕག་ཞལ་ཏེ།། 
ངོས་གཉིས་དག་ཏུ་དགུ་དགུའོ།། 
དེ་ཡི་སྟེང་དུ་བདུན་བདུན་ཏེ།། 
ཕྱི་ནས་གསུམ་ནི་གཞག་པར་བྱ།། 
གཡས་སུ་ཁྱི་དང་ཅེ་སྤྱང་དང་།། 
བྱི་ལ་སྟག་དང་སེང་གེ་དང་།། 
འཇིགས་བྱེད་མཆེ་ཅན་རྟ་བོང་བུ།། 
དེ་ལྟར་ཇི་ལྟར་རིམ་པས་སོ།། 
གཡོན་དུ་བ་ལང་མ་ཧེ་སྤྱང་།། 
རུས་སྦལ་ཆུ་སྲིན་རི་བོང་དང་།། 
བསེ་དང་གཡག་དང་མུན་ཛ་དང་།། 
ཇི་ལྟའི་རིམ་པས་མཚོན་པར་བྱ།། 
སྦྲུལ་དང་སྲེ་མོ་རྩངས་པ་དང་།། 
སྲམ་དང་བྱི་བ་དང་ནི་དོམ།། 
མཁའ་ལྡིང་བྱ་རྒོད་བྱ་རོག་དང་།། 
འུག་པ་བྱ་གར་ཁྲ་དང་ནི།། 
སྲིན་བྱ་དང་ནི་ངུར་པ་དང་།། 
རྨ་བྱ་ཟངས་ཀྱི་གཙུག་པུད་ཅན།། 
ཕུག་རོན་འདི་རྣམས་ཐམས་ཅད་ལ།། 
རང་བཞིན་མདོག་ཏུ་འདོད་པར་བྱ།། 
དཀྱིལ་འཁོར་གྱིས་བྱ་ངེས་པར་ནི།། 
རང་བཞིན་གང་གི་ཁམས་ལའོ།། 
ཡོན་ཏན་སུམ་ཅུ་གསུམ་བདག་ནི།། 
རང་བཞིན་གྱིས་ནི་འཛིན་པར་འགྱུར།། 
དེ་ཡི་གཟུགས་བརྙན་གྱི་ནི་ཞལ།། 
འགྲོ་ལ་བྱང་ཆུབ་བྱེད་བདག་ཉིད།། 
ཞབས་རྣམས་ཀྱིས་ནི་འབྱུང་པོའི་ཚོགས།། 
མེ་ཡི་དབུས་སུ་སོན་པ་གནོན།། 
གཡས་པས་ཁྱབ་འཇུག་དྲག་པོ་དང་།། 
ཚངས་པ་ཉི་མ་མེ་དང་ནི།། 
དབང་པོ་རླུང་དང་བདེན་བྲལ་དང་།། 
ནོར་སྦྱིན་ཇི་ལྟའི་རིམ་པའོ།། 
གཡོན་པས་གཤིན་རྗེ་འདོད་པ་དང་།། 
ཟླ་བ་ཆུ་ལྷ་ནོར་རྒྱས་དང་།། 
ས་དང་ཚོགས་ཀྱི་བདག་པོ་དང་།། 
སྨིན་དྲུག་བུ་དང་འཁོར་སྒྱུར་ཏེ།། 
དེ་ལྟར་བཅྭ་བརྒྱད་དབྱིབས་རྣམས་ནི།། 
འདུས་པ་རྨད་བྱུང་བསྔགས་པའོ།། 
འཛིན་འགྱུར་རང་གི་སེམས་ཀྱིས་ནི།། 
ལྷ་མོའི་ཞབས་ནི་རྡོ་རྗེ་འཛིན།། 
གཡས་པར་མཚོན་ཆའི་ཚོགས་ཀྱང་ནི།། 
རྡོ་རྗེ་རལ་གྲི་མདུང་དབལ་ཅན།། 
དགྲ་སྟ་གྲི་གུག་མདའ་དང་ནི།། 
གསལ་ཤིང་ཕུབ་དང་ཐོ་བ་དང་།། 
འཁོར་ལོ་ཌམ་རུ་ཆུ་གྲི་དང་།། 
དབྱུག་པ་དང་ནི་མཚོན་རྩེ་གཅིག།
དུང་དང་ཟངས་དུང་དབྱུག་གུ་དང་།། 
རྨ་བྱའི་མཇུག་མ་དེ་བཞིན་ཏེ།། 
བྱ་རོག་སྒྲོ་དང་པིར་དང་ནི།། 
མེ་ཡི་ཐབ་དང་རི་བོ་དང་།། 
དབྱུག་པ་མེ་ལོང་པི་ཝང་དང་།། 
རྐང་མགོ་ལག་པ་གློ་བ་དང་།། 
རྒྱུ་མ་སྒྲ་གཅན་ལྕགས་སྒྲོག་དང་།། 
གདོས་དང་སྒྲོག་དང་ཉ་རྒྱ་དང་།། 
མགོ་གཅད་འབར་བ་མར་ནག་དང་།། 
འཇིགས་བྱེད་གཟུགས་ཏེ་རིམ་པས་སོ།། 
གཡོན་པར་དྲིལ་བུ་ཕུབ་རིངས་མཆེ།། 
ཐོ་བ་ཞགས་པ་ཐོད་པ་དང་།། 
གཞུ་དང་ཁ་ཊྭཱཾ་ག་པོ་ཏི།། 
ཕུབ་ཆུང་ཡུ་ཅན་སྡིགས་མཛུབ་དང་།། 
གཡེར་ཀའི་ཕྲེང་དང་ལྕགས་སྒྲོག་དང་།། 
བྲག་དང་དུར་ཁྲོད་རྡུལ་དང་ནི།། 
བྷོ་ཀཾ་ཌ་ཀ་ལྤགས་རློན་དང་།། 
སྐྲ་ཡི་ཐག་པ་འཕྱང་བ་དང་།། 
སྐུལ་བྱེད་རོ་ཡི་ཤིང་བུ་དང་།། 
བྲག་དང་ཕུབ་དང་མགོ་བོ་དང་།། 
ཀེང་རུས་ཟོར་བ་དེ་བཞིན་ཏེ།། 
མིག་དང་མཁལ་མ་གཉེ་མ་དང་།། 
སྤེན་པ་དང་ནི་ཕུར་པ་དང་།། 
ས་བོན་གང་དང་སོག་ལེ་དང་།། 
ཁབ་དང་ལུས་ཀྱི་པགས་པ་དང་།། 
སྤྲིན་ཆར་འབབ་དང་ཤིང་རལ་གྲི།། 
དེ་ལྟར་རིམ་པས་ཤེས་བྱས་པས།། 
བདུན་ཅུ་རྩ་གཉིས་རྒྱུད་ཀྱི་རྩའོ།། 
གཉིས་ལྷག་པ་ཡི་ཕྱག་གཉིས་ཀྱིས།། 
གླང་པོའི་པགས་པ་སྟེང་བགོས་པའོ།། 
ཁམས་གསུམ་གླང་པོ་ལ་བཞུགས་པ།། 
དྲལ་བ་བགེགས་ནི་བཅོམ་པའོ།། 
ཀུན་གྱི་ཁ་དོག་རང་བཞིན་ཏེ།། 
ཡང་ན་གཙོ་མོའི་ཁ་དོག་བཞིན།། 
མགོ་བོའི་ཕྲེང་སོགས་ཐམས་ཅད་དང་།། 
གོས་དང་རྒྱན་རྣམས་ལུས་སྐྱེས་པའོ།། 
དེ་ལྟར་ཡང་དག་པའི་རྩོལ་བའི།། 
གཟུགས་བརྙན་ཅན་མར་ཤེས་པར་བྱ།། 
ཡང་དག་དྲན་པའི་རང་བཞིན་གྱིས།། 
དངོས་དབྱེ་རྐང་གཉིས་བདག་ཉིད་དོ།། 
ཏིང་འཛིན་དྲ་བས་ཀུན་བཀང་ནས།། 
འོད་གསལ་བ་ལ་ཀུན་ཐིམ་བྱོས།། 
རྟོགས་ནས་སངས་རྒྱས་ཉིད་འཐོབ་འགྱུར།། 
སྣ་ཚོགས་དུད་འགྲོ་སོགས་སྐྱེའོ།། 
རང་རང་སྐད་ཀྱིས་ཆོས་ཀྱང་ནི།། 
རང་རིགས་སྐྱེས་ལ་སྟོན་པར་འགྱུར།། 
སཱུ་ཡི་ཡི་གེས་འགྲོ་ཀུན་རྒྱས་བཏབ་སྟེ།། 
ལྷན་སྐྱེས་རང་བཞིན་དེ་ཉིད་དྲན་པར་བྱ།། 
སླར་ཡང་འཁོར་བའི་སྡུག་བསྔལ་མི་འོང་ངོ།། 
ཕྱུགས་གང་ཡིན་པའི་སྐྱེ་བོ་རྣམས་སངས་རྒྱས།། 
དཔའ་བོ་ཐམས་ཅད་མཉམ་སྦྱོར་བས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཕག་གདོང་མ་སྐྱེད་པ་དང་དཀྱིལ་འཁོར་ལ་འཇུག་པ་ལ་སོགས་པའི་ལེའུ་སྟེ་བཅུ་པའོ།།།། 
དེ་ནས་བརྟན་མའི་སྦྱོར་བ་འདིར།། 
བཤད་ཀྱིས་སྒོམ་པ་པོ་རྣམས་ཉོན།། 
ཀུན་ནས་དུས་ནི་བཞི་རྣམས་སུ།། 
ཟླ་བ་གསུམ་གསུམ་པ་ནི་བཞི།། 
བགྲོད་དང་མཉམ་པས་བཅིངས་པ་ཡི།། 
མཚམས་དེ་རྣམས་ནི་རབ་བཤད་བྱ།། 
བྱང་དུ་བགྲོད་པ་ལ་སོགས་པ།། 
བརྟན་མ་ལ་སོགས་མཚམས་གནས་མ།། 
ཉེ་བའི་གླིང་དུ་གནས་པ་མོ།། 
མགོ་ཡི་ཟླ་བ་དང་ནི་གཞུ།། 
མོ་ཧི་ཏ་ནི་རྟག་ཏུ་དེའི།། 
ལས་གཉིས་དག་ཏུ་ཤེས་བྱ་སྟེ།། 
སྒོམ་པོ་རྣམས་ཀྱི་དུས་མིན་པའི།། 
འཆི་བ་མཆེ་བས་གཅོད་མ་གང་།། 
དེ་ཡིས་གཤིན་རྗེའི་མཆེར་ཤེས་བྱ།། 
ཐོག་མར་ཡི་གེ་གཉིས་ཅན་ནོ།། 
བཅོམ་ལྡན་དུས་མིན་འཆི་བ་ནི།། 
མི་རྣམས་ལ་ནི་ཇི་ལྟར་འབྱུང་།། 
གང་གི་དྲིན་གྱིས་བདག་རིག་འགྱུར།། 
སུ་ཞིག་བདག་ལ་སྤྲུལ་པར་འགྱུར།། 
བཅོམ་ལྡན་འདས་ཀྱིས་བཀའ་སྩལ་པ།། 
བརྟན་མ་དུས་མིན་འཆི་བ་ནི།། 
སེམས་ཅན་རང་རང་ལས་ཀྱིས་སོ།། 
སྐྱེ་བོ་ཀུན་ལ་འཚེ་བ་ཡི།། 
སྡིག་གང་བདག་ཉིད་ཀྱིས་བྱས་པ།། 
དེ་ཡིས་དེ་ནི་དུས་མིན་འཆི།། 
ཁམས་དང་དབུགས་ནི་འཆད་པར་འགྱུར།། 
གཞན་རྣམས་ཀྱིས་ནི་གཅད་པ་ཡིས།། 
བཟའ་བཏུང་ཕྱིན་ཅི་ལོག་ཏུ་འགྱུར།། 
སྦྱིན་པ་རྙེད་པ་དང་བཅས་སྦྱིན།། 
དུས་མིན་གྱིས་ནི་ཉམས་མི་འགྱུར།། 
སྦྱིན་པ་རྣམ་པ་གཉིས་སུ་བཤད།། 
ལུས་དང་བསམ་པ་ལས་ཀྱང་ངོ།། 
གཡོན་གྱི་སྣ་ཡི་སྒོ་རུ་ནི།། 
ཟླ་བ་རྒྱུ་བའི་རིམ་པ་ཡིས།། 
བགྲོད་པའི་སྲོག་ནི་ཉི་མའི་སྟེ།། 
ཨ་བ་དྷཱུ་ཏཱིའི་རླུང་རིམ་པས།། 
དེ་ཡིས་ཡ་ཡི་ཡི་གེ་བཤད།། 
མ་ཡི་ཡི་གེ་དབུས་འབབ་མའོ།། 
དཱ་ཡིག་གཡས་སུ་སོང་ནས་ནི།། 
རེ་ཞིག་དབུས་མ་རྒྱུ་བར་འགྱུར།། 
ཨ་ཡི་ཡི་གེས་གནས་པ་འཐོབ།། 
སླུ་བ་ནམ་མཁར་འགྲོ་བ་མོ།། 
རྩ་ནི་བདེ་ཀུན་བདག་ཉིད་རྣམས།། 
ཌྷི་ཡི་ཡི་གེའི་མིང་དུ་ཤེས།། 
མདོར་བསྡུས་པ་ཡི་ཡི་གེ་ནི།། 
དཀྱིལ་འཁོར་ལྔ་རྣམས་སུ་ནི་བརྗོད།། 
དེ་རྣམས་དངོས་ལས་ཁྱོད་བསྐྱོད་དེ།། 
དུས་མིན་བླུ་བར་རིག་པར་བྱ།། 
དེ་ལྟར་བསོད་ནམས་གཅིག་ཉིད་པོ།། 
གནས་གནས་བགྲོད་པའི་ལུས་ཅན་ནོ།། 
འཆི་བ་ཞེས་འདི་རྣམ་རྟོག་སྟེ།། 
མཁའ་སྤྱོད་གོ་འཕང་འཁྲིད་པར་འགྱུར།། 
འདིར་ནི་ཁ་དོག་གཉིས་སུ་འགྱུར།། 
ལུས་བསྒོམ་པ་ནི་དེ་བཞིན་ནོ།། 
ཇི་ལྟར་མཁའ་འགྲོ་མའི་རིམ་པས།། 
མཚན་མ་མཚོན་ཆ་སོགས་འགྱུར་རོ།། 
སྤོང་བའི་ཆོས་ཤེས་བྱ་བར་གསུངས།། 
དཀྱིལ་འཁོར་དབུས་ཀྱི་གཙོ་མོའོ།། 
རྣལ་འབྱོར་སུམ་ཅུ་བདུན་བདག་ཉིད།། 
སྔགས་ལས་བྱུང་བའི་བདག་ཉིད་ཀྱིས།། 
ཨོཾ་ཨཱཿ་ས་ཧཱུྃ་ཧ་བ་སྲ་ཛྲ།
བྷུ་ཡ་ཛ་མ་བྷཱ་དཱ་སུ་ཌྷི་རཱ་ཀཱ་ཡ་ཡཻ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ།
སྭཱ་སྭཱ་ཧཱ་ཧཱ་ཨོཾ།
འདི་ནི་ཤེས་རབ་ཐབས་བདག་ཉིད།། 
རྣལ་འབྱོར་མ་དང་དཔའ་བོའི་གཙོ།། 
གཤིན་རྗེ་མཆེ་བའི་རབ་སྦྱོར་བས།། 
སྐྱེ་བ་མཐར་བྱེད་བཟའ་བར་བྱ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཤིན་རྗེ་བརྟན་མའི་རྣམ་པར་གཞག་པ་དང་སྐྱེད་པའི་མཚན་ཉིད་ཅེས་བྱ་བ་སྟེ་ལེའུ་བཅུ་གཅིག་པའོ།།།། 
དེ་ནས་གཤིན་རྗེ་ཕོ་ཉ་འཆད།། 
གང་གིས་འཆི་བ་དབང་འགྱུར་བའོ།། 
བྲིཤྩི་ཀ་རུ་ཡང་དག་བྱུང་།། 
སྨིན་དྲུག་ཅན་དང་བཟང་པོར་ལྡན།། 
དཔྱིད་ཀྱིས་མཉམ་པའི་དུས་ཀྱིས་ནི།། 
ཕོ་ཉ་མ་བསྐྱེད་མཚན་ཉིད་དོ།། 
གཤིན་རྗེ་གསོད་མ་དེ་ཡི་ནི།། 
འཆི་བ་བླུ་བའི་འཁོར་ལོ་ལ།། 
རྩིབས་བཅུ་གཉིས་པའི་འཁོར་ལོ་ཆེར།། 
ལན་གསུམ་དུ་ནི་བསྐོར་བར་བྱ།། 
ལྔ་རྣམས་ཉི་ཤུ་རྩ་ལྔར་ནི།། 
བཅུ་གསུམ་བར་དུ་བྲི་བར་བྱ།། 
སླར་ཡང་སུམ་ཅུ་གཉིས་རྣམས་སུ།། 
གསུམ་གཉིས་གཅིག་ནི་ལོ་ཡིན་ནོ།། 
དུས་ཚོད་མེ་དང་གཉིས་ཟླ་བ།། 
ཟླ་བའོ་ཚེས་ཕྱོགས་དེ་བཞིན་མདའ།། 
གསུམ་གཉིས་གཅིག་གི་སྐབས་སུ་ནི།། 
རིམ་པས་ཕྱི་ནས་ཉི་ཕྱེད་སོགས།། 
ཉི་མ་གཅིག་དང་ཞག་དང་གཉིས།། 
གསུམ་བཞི་ས་དང་ཉི་མ་ཕྱོགས།། 
ནོར་རོ་ཆུ་ཕྱོགས་རིམ་པས་ཏེ།། 
སུམ་ཅུ་བདུན་བདག་ཉིད་གསལ་བའོ།། 
སྲོག་གི་ནུས་པར་ཤེས་བྱ་བ།། 
བཅུ་དགུ་ཡི་ནི་བདག་ཉིད་དོ།། 
བཅུ་དགུ་སླར་ཡང་འདི་རུ་ནི།། 
འཇོམས་པའི་བདག་ཉིད་ནུས་ཅན་ནོ།། 
ཉི་མར་བདུན་པོ་མཉམ་སོན་པར།། 
སྐྱེ་བའི་སྐར་མ་དང་ཟླ་བ།། 
གཅིག་ཏུ་སྤྱོད་པར་རྟག་རྒྱུ་ལས།། 
རྒྱས་པའི་དུས་ནི་ཡང་དག་འཐོབ།། 
བར་གྱི་ཉི་མ་རྣམས་ཉིད་ནི།། 
བཅུ་དྲུག་གྲངས་སུ་ཤེས་བྱས་ལ།། 
བདུན་ཅུ་རྩ་གཉིས་རིམ་པ་ཡིས།། 
ལོ་ཡི་རིམ་པས་ཡང་དག་སྦྱོར།། 
དེ་ཕྱིར་ཕོ་ཉའི་ལྷ་མོ་ཡང་།། 
དཀྱིལ་འཁོར་བདག་ཉིད་ཅན་བསྒོམ་བྱ།། 
གང་དུ་རྩ་ནི་སྲོག་སྤངས་པ།། 
དེར་ནི་འདི་དེ་འབབ་པར་བྱ།། 
སྟེང་དུ་ཡལ་འདབ་སྟེང་རྩ་བ།། 
གསང་བ་ཡིས་ནི་དབུགས་བྱ་བའོ།། 
དེ་ནི་མཉམ་པ་མཚམས་ཀུན་ཏེ།། 
མཉམ་པ་ཡ་ཡིག་གིས་འགུགས་མའོ།། 
དེ་ནས་གནད་བཅིངས་པས་ཉམས་པ།། 
མ་ཡི་ཡི་གེས་ཐམས་ཅད་བཤད།། 
འོག་དང་སྟེང་དུ་བསྐྱོད་བྱས་ནས།། 
རྣོན་པོའི་མེ་ནི་རབ་འབར་བྱ།། 
ནད་རྣམས་དང་ནི་སྡིག་མང་རྣམས།། 
ལས་ཀྱིས་རང་ཉིད་ཉམས་པར་འགྱུར།། 
དེར་ནི་སྦྱིན་པ་སྦྱིན་བྱ་སྟེ།། 
བ་ལང་མ་ཧེ་ཞོན་སོགས་སོ།། 
བྱང་ཆུབ་སེམས་ཀྱི་ལམ་དུ་ནི།། 
མཛེས་མ་རྣམས་ཀྱི་དེ་ཚེ་བཏུང་།། 
དེར་ཡང་རང་གི་ཡན་ལག་ལས།། 
བྱུང་བའི་སྣ་སྨན་གཏང་བར་བྱ།། 
འོ་མ་དང་མཉམ་བཟའ་བྱ་སྟེ།། 
གློ་བ་ལ་སོགས་མ་ཚོས་པའོ།། 
གཡུལ་ངོར་རང་ཉིད་འགྱེལ་བ་ཡི།། 
གལ་ཏེ་རྙེད་ན་ཁྲག་ཆེན་པོ།། 
ཐེ་ཚོམ་སྤངས་ནས་བཏུང་བྱ་ཞིང་།། 
དེ་ཡི་ཤ་ཡང་བཟའ་བར་བྱ།། 
ཡང་ན་གང་གི་ས་གནས་སུ།། 
འཆི་ལྟས་ཟད་ནས་སོང་བར་དུ།། 
བཟའ་བ་འོ་མས་བྱས་ན་བདེ།། 
ཡང་ན་ཤ་རྣམས་ཐམས་ཅད་དོ།། 
གོས་འཇམ་རྣམས་ཀྱིས་ཡོངས་གཡོགས་ནས།། 
བདག་ཉིད་ལ་ནི་དུས་ཀུན་དུ།། 
དེར་ནི་གནས་པ་བསྲོ་བྱ་ཞིང་།། 
མེ་དང་ལྷན་ཅིག་ངེས་གནས་བྱ།། 
དེར་ནི་ཆུ་དྲོན་ཀྱང་བཏུང་ཞིང་།། 
བཟའ་བ་ཆུང་ངུ་ཉུང་ངུའོ།། 
གཤིན་རྗེའི་ཕོ་ཉ་བསྒོམ་བྱ་སྟེ།། 
སུམ་ཅུ་རྩ་བདུན་བདག་ཉིད་རང་།། 
གསང་སྔགས་ཁ་སྦྱོར་བདག་ཉིད་ཅན།། 
སེར་དམར་གཉིས་ཀྱི་ཁ་དོག་ཅན།། 
སེར་པོས་འཆི་བ་རེངས་པར་བྱེད།། 
དམར་པོས་དབང་དུ་འགུགས་པར་བྱེད།། 
ལྷན་སྐྱེས་རྫོགས་བྱང་ཆུབ་དངོས་ཀྱིས།། 
ལྟེ་འོག་མགྲིན་པ་རྐན་འགྲོ་རྣམས།། 
ཟབ་པས་སྲོག་ནི་གཞན་འགྲོ་བ།། 
ཕན་ཚུན་ཕུག་རྣམས་སུ་འདུ་འགྱུར།། 
དེ་ཕྱིར་ཁ་ཊྭཱཾ་ག་བསྒོམ་སྟེ།། 
ཡན་ལག་ཁ་ཊྭཱཾ་སྦྱོར་བས་སོ།། 
སྙིང་གའི་པད་དབུས་སུ་སེམས་ཀྱིས།། 
དཀྱིལ་འཁོར་སྔོན་ཆའི་ཆ་ཅན་ནོ།། 
ལྷ་མོ་མོའི་མདོག་ནི་སྔོན་ཅན་ཏེ།། 
དབྱིབས་སོགས་གཟུགས་ཅན་མ་དང་མཚུངས།། 
ཨོཾ་བ་པ་ཛྲ་ར་ཡ་ཤུ་མ་པཱ་དཱུ་ཤྭ་ཏཱི་དྱ་ཡེ་ཏ་ཧཱུྃ་ཤཱུ་ཧཱུྃ་ལ་ཕཊ་ཁ་ཕཊ་ཊྭཱཾ་སྭ་ག་ཧཱ་དྷཱ་རི་ཎེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ་ཨོཾ་ཧཱུྃ།
ཤེས་རབ་ཐབས་བདག་ཉིད་དུ་སྐྱེས།། 
སྒྱུ་འཕྲུལ་ཆེན་མོའི་རང་བཞིན་ཅན།། 
རྣལ་འབྱོར་མ་ནི་འདི་རྣམས་ཀུན།། 
བདུད་རྩིའི་གཟུགས་སུ་བསྒོམ་པར་བྱ།། 
དེ་རྣམས་སྙིང་གར་དཀར་བ་ནི།། 
འཁོར་ལོ་ཐམས་ཅད་རྣམ་བསྒོམ་བྱ།། 
དེ་རྣམས་ནང་དུ་རང་མིང་ཡང་།། 
ཁ་དོག་དཀར་པོ་འོད་བཅས་པ།། 
རྩ་ཡི་བུ་ག་སོ་སོ་ཡི།། 
ནང་དུའང་རྣམ་པར་བསྒོམ་པར་བྱ།། 
རློན་དང་བཙོས་པའི་རའི་འོ་མ།། 
བདུད་རྩི་ལྔ་དང་རང་བྱུང་ནི།། 
རྡོ་རྗེའི་རྩེ་མོས་འཐུངས་པས་ཀྱང་།། 
དུས་སུ་འཆི་བ་ཉམས་པར་འགྱུར།། 
ཟག་མེད་དེ་ཉིད་ཐོབ་པས་ན།། 
དེ་ལ་དུས་མིན་འཆི་མིང་ཅི།། 
དེ་ཕྱིར་ཡང་དག་རབ་སྤོང་བའི།། 
ཆོས་ཉིད་གཤིན་རྗེའི་ཕོ་ཉར་ཤེས།། 
རྡོ་རྗེས་བཏུང་བྱས་རབ་བཤད་པ།། 
ལས་ཀྱིས་རྣམ་པ་གཉིས་སུ་འདོད།། 
གཅིག་ནི་ཕྱི་རོལ་གྱིར་བཤད་དེ།། 
གཉིས་པོ་ནང་གི་བདག་ཉིད་འདོད།། 
རྡོ་རྗེ་རྩེ་གསུམ་བསྒོམ་བྱ་བ།། 
རྩ་དྲུག་དུས་ནི་རྒྱུ་བ་མོ།། 
ངང་པའི་རྒྱུ་བར་འཛིན་པའི་སྲོག།
འོག་གི་ཆུ་ནི་འཐུང་བ་ཡི།། 
བདུད་རྩི་ལྔ་སོགས་གང་ཅུང་ཟད།། 
དེ་ཡི་དབུས་སུ་རབ་ཏུ་ཞུགས།། 
འཐུངས་པས་རྒས་དང་འཆི་བ་འབྲོས།། 
རྡོ་རྗེ་འཆང་གི་གདམས་ངག་གོ།། 
གཤིན་རྗེའི་ཕོ་ཉ་མ་ཡི་རྣལ་འབྱོར་མ་ཁྱོད་བཞུགས།། 
དེ་ཡིས་སླར་ཡང་རྒས་དང་འཆི་བ་མེད་པ་འཐོབ།། 
འཆི་བ་སློང་བར་བྱེད་པའི་རྣལ་འབྱོར་མ་བླ་མེད།། 
རྣལ་འབྱོར་མ་ལ་སྡིག་དང་བསོད་ནམས་མི་ལྡན་ནོ།། 
དེ་ནི་མཉམ་པའོ་མཉམ་སྲོག་ལས།། 
གཡོན་དང་གཡས་དང་དབུ་མ་ཡི།། 
རྩོལ་བ་གཡོ་མེད་དངོས་པོ་ལས།། 
སླར་ཡང་ཡ་མའི་ཡི་གེ་འདོད།། 
ཕོ་ཉ་ཕྱོགས་གཉིས་ཀྱི་ངང་པ།། 
དབུ་མར་ཟད་པའི་གོ་འཕང་ངོ།། 
དེ་ལྟར་རྣམ་པ་མང་པོ་ནི།། 
བརྟན་པའི་བློ་ལྡན་གྱིས་མཚོན་བྱ།། 
འདིར་མང་བཤད་པས་ཅི་བྱ་སྟེ།། 
སྦྱིན་པའི་ཕ་རོལ་ཕྱིན་སོགས་པ།། 
དགེ་བའི་ལས་ཀྱང་བསྙེན་བྱ་སྟེ།། 
ལུས་གཅིག་ལུས་མང་པོ་ཅན་ནོ།། 
རྣལ་འབྱོར་མ་ལ་མཆོད་བྱ་ཞིང་།། 
དཔའ་བོ་རྣམས་ལ་རྗེད་པར་བྱ།། 
གང་ཞིག་གང་སློང་ལ་ཡང་དག།
དེ་ཕྱིར་དེ་རྣམས་ལ་ངེས་སྦྱིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཤིན་རྗེ་ཕོ་ཉ་མོ་སྐྱེད་པ་ལ་སོགས་པའི་མཚན་ཉིད་དང་འཆི་བ་བསླུ་བའི་འཁོར་ལོ་བསྒོམ་པའི་མན་ངག་མདོར་བསྡུས་པ་སྟེ་ལེའུ་བཅུ་གཉིས་པའོ།།།། 
དེ་ནས་གཤིན་རྗེ་མཆེ་གཙིགས་མ།། 
བཤད་ཀྱིས་ད་ནི་མཉན་པར་གྱིས།། 
སེམས་ཅན་རྣམས་ཀྱི་བག་ཆགས་ཀྱི།། 
སྐྱོན་གྱིས་གུར་ལ་འབིགས་དང་བསྲེག།
གང་ཞིག་གང་ལ་ལས་བྱས་པས།། 
དེ་ཡི་དུས་སུ་འབིགས་པར་འདོད།། 
བརྒྱད་ཅུ་རྩ་བཞིའི་གནད་རྣམས་ནི།། 
གང་དང་དེར་ནི་གནས་རྣམས་ཀྱང་།། 
འདི་རྣམས་དབུས་སུ་བྱ་བ་སྟེ།། 
དགེ་དང་དམན་པ་མཚོན་པར་བྱ།། 
མི་དགེ་བ་ནི་འཆིར་དོགས་པས།། 
གནད་དུ་ན་བས་མཚོན་པར་བྱ།། 
གལ་ཏེ་དུས་ནི་གཅིག་ལ་ནི།། 
རྐན་གསུམ་དུ་ནི་གཟེར་བ་ན།། 
དེ་ཚེ་ཞག་གསུམ་ན་འཆི་བར།། 
རིག་བྱ་འདི་ལ་ཐེ་ཚོམ་མེད།། 
རྐང་པའི་བྲང་བར་གཟེར་བ་དང་།། 
གལ་ཏེ་ལྟེ་བར་གཟེར་བ་ན།། 
ལྷ་མོ་ཞག་གཉིས་ན་འཆི་བར།། 
སྐྱེ་བོ་རྣམས་ནི་འགྱུར་བའོ།། 
རྐང་པ་གཉིས་ཀྱི་བྲང་མཐིལ་དང་།། 
གལ་ཏེ་མིག་ཏུ་གཟེར་བ་ན།། 
དེ་ཚེ་ཟླ་བ་གསུམ་དུ་ཡང་།། 
འཆི་བྱེད་ཀྱི་ནི་དབང་དུ་འགྲོ།། 
རྐང་པའི་མཐིལ་ནི་གཟེར་བ་དང་།། 
གལ་ཏེ་སྣ་ནི་གཟེར་བ་ན།། 
ཞག་གསུམ་ན་ནི་འཆི་འགྱུར་བར།། 
འདི་ལ་ཡང་ནི་ཐེ་ཚོམ་མེད།། 
བཤང་དང་གཅི་བའི་དུས་སུ་ནི།། 
གལ་ཏེ་སྦྲིད་པ་བྱུང་བ་ན།། 
དེ་ཡི་དེ་ལྟར་དུས་ཚོད་ཀྱི།། 
ལོ་ན་ངེས་པར་འཆི་བའོ།། 
སྔ་དྲོ་ཡི་ནི་ཉིན་ལྔ་དང་།། 
དབུས་མའི་གུང་ལ་བཅུ་དེ་བཞིན།། 
གཞན་གྱི་གུང་ལ་ཟླ་ཕྱེད་གཅིག།
ནམ་ཕྱེད་ལ་ཡང་ཟླ་བ་སྟེ།། 
འདི་ཚེའི་དེ་ལྟར་དུས་སུ་ནི།། 
གལ་ཏེ་སྦྲིད་བྱུང་སྔོན་བཞིན་ཏེ།། 
དུས་ཀྱི་ངེས་པར་འཆི་འགྱུར་བས།། 
འདི་ལ་ཐེ་ཚོམ་མེད་པའོ།། 
ལྟག་པ་ཡི་ནི་བདུད་ཁུང་དུ།། 
གཟེར་ན་ལོ་ནི་ལྔ་རྣམས་ན།། 
དེ་ནི་འཆི་བར་འགྱུར་བ་ནི།། 
ཤེས་བྱ་འདི་ལ་ཐེ་ཚོམ་མེད།། 
ལྷ་མོ་ལྕེ་རྩེ་མ་མཐོང་ན།། 
དེ་ཕྱིར་ཞག་ནི་གསུམ་ན་འཆི།། 
ཉན་པ་ཡི་ནི་རྩེ་མོར་གཟེར།། 
འཆི་བ་ཟླ་བ་བཞི་ནའོ།། 
མིག་གཡོན་པ་ཡི་འབྲས་བུ་ནི།། 
མེ་ལོང་ལ་ནི་མ་མཐོང་ན།། 
དེ་ཚེ་ཞག་བདུན་ན་འཆི་བར།། 
སྔོན་གྱི་སྐྱེ་བར་བཤད་པའོ།། 
དཀར་པོ་ཡི་ནི་ཚེས་གཅིག་ལ།། 
གལ་ཏེ་ཁུ་བ་དཀར་མིན་འགྱུར།། 
ཟླ་བ་དྲུག་ན་དེ་འཆི་སྟེ།། 
དམར་པོས་ནང་དུ་ངེས་པར་འགྱུར།། 
བྷ་ག་ལིང་ག་ཡོངས་སྦྱར་བའི།། 
མཐའ་རུ་གལ་ཏེ་སྦྲིད་པ་ནི།། 
བྱུང་ན་ཟླ་བ་ལྔ་ན་ནི།། 
དེ་ཚེ་ལྟུང་བར་འགྱུར་བའོ།། 
སྦྱོར་བའི་དུས་སུ་དྲིལ་བུའི་སྒྲ།། 
རྣ་དག་ལ་བྱུང་འཆི་གསལ་བར།། 
གལ་ཏེ་བརྒྱ་བྱིན་མཉམ་གྱུར་པ།། 
ཟླ་བ་ལྔ་ན་ཐེ་ཚོམ་མེད།། 
དེ་བཞིན་དུས་ནི་གཅིག་གི་ཚེ།། 
གལ་ཏེ་ཟླ་བ་ཉི་མ་དག།
གང་གི་སེམས་ཅན་ལ་གཟེར་བ།། 
ཟླ་བ་གཅིག་ཏུ་འཚོ་བཅས་པའོ།། 
རྐང་ལག་དག་གི་ཚིགས་བཞི་དང་།། 
མཐེའུ་ཆུང་གི་ནི་སོར་མོ་ལ།། 
གང་གི་དུས་གཅིག་ལ་གཟེར་བ།། 
ངེས་པར་ཟླ་བ་གཅིག་ན་འཆི།། 
བསྣུན་པ་གསུམ་གྱིས་གཟེར་བ་ན།། 
གལ་ཏེ་ནུས་སྟོབས་བདག་མཉམ་པ།། 
རྐང་པའི་མཐེ་བོང་དག་ལས་དཔའ།། 
ས་གསུམ་དུ་ནི་སྐྱེ་བོ་རྣམས།། 
མདུད་པའི་རྒྱལ་པོ་ལྟ་བུའི་ཚུལ།། 
དཔེ་དེས་རྟག་ཏུ་བཤད་པའོ།། 
དེ་ཚེ་ཟླ་དྲུག་ན་འཆི་བར།། 
གལ་ཏེ་དྲག་པོ་མཉམ་ཀྱང་འགྱུར།། 
སྙིང་གའི་དབུས་དང་དེ་བཞིན་སྔོན།། 
འདིར་ཡང་མགྲིན་པའི་སྤྱོད་ཡུལ་ཏེ།། 
ཟླ་ཕྱེད་གསུམ་ན་འཆི་བར་ནི།། 
རྣམ་དཔྱད་སྤྱོད་ཡུལ་འདི་ལ་མེད།། 
སླར་ཡང་མགོ་བོའི་རྩེ་མོར་གཟེར།། 
གྲོང་ཁྱེར་གསུམ་གྱི་རྒྱ་མཚོ་བསྲེག།
འཕྲལ་དུ་འཆི་བར་ཤེས་བྱ་བར།། 
ལུས་ཀྱི་གུར་དུ་བཤད་པའོ།། 
རྣ་བའི་རྩ་བར་དེ་བཞིན་གཟེར།། 
འཕྲལ་དུ་འཆི་བར་ངེས་པར་བཤད།། 
སྨིན་མའི་དབུས་སུ་དེ་བཞིན་གཟེར།། 
དེ་ཡི་སྐད་ཅིག་ལ་འཆི་འགྱུར།། 
སྣ་ཡི་རྩེ་མོར་རླུང་གྲང་མོར།། 
གྱུར་ན་ཡོངས་རྫོགས་དུས་ཡིན་ནོ།། 
དེ་ལྟར་འཆི་བ་ཐམས་ཅད་ནི།། 
མཆེ་གཙིགས་གོ་འཕང་གིས་བསླུའོ།། 
གང་གི་དུས་སུ་འདི་འགྱུར་བ།། 
གཟེར་ནི་དེ་ཚེའི་དུས་འདིར་འགྱུར།། 
གཟེར་བའི་གནས་ནི་གསལ་མཚོན་ནས།། 
རྩ་བ་བཅུ་ཡིས་མཉེ་བར་བྱ།། 
ཁྱབ་འཇུག་ཅེས་བྱའི་མར་ཁུ་ནི།། 
མགོ་བོར་རྟག་ཏུ་གཟུང་བར་བྱ།། 
སྣ་ནས་རྣམ་སྣང་མར་ཁུ་དང་།། 
མར་དང་ཁྲག་ཏུ་ཡོངས་ལྡན་པའོ།། 
ཉི་མའི་འོད་ཀྱིས་མི་གདུང་སྟེ།། 
སྐྱེ་བོ་དང་བྲལ་ཁྱིམ་དྲོན་པོར།། 
སྦྱོར་བའི་རྒྱ་མཚོ་ཆེ་གཟུང་བས།། 
རྣལ་འབྱོར་མ་དེ་ཡང་བསྒོམ་བྱ།། 
ཡ།
གང་གི་དཀྱིལ་འཁོར་ཆེན་པོར་ནི།། 
མ།
དབུ་མའི་མཐའ་ཡི་མཚན་ཉིད་ལས།། 
གཡས་སུ་བགྲོད་པའི་དུས་སུ་ནི།། 
དཾ་ཡིག་ཚིགས་མཚམས་ཀུན་དུའོ།། 
བུ་ག་གཟེར་བྱེད་ཕུག་ནས་ནི།། 
དེའི་སྐད་ཅིག་ལ་དབྱུག་གུ་དབྱུག།
ཊ།
ཧྲིལ་ཧྲིལ་པོར་ནི་འགྱུར་བཞིན་པ།། 
ཥ།
སྙིང་གའི་རྫིང་བུ་ལ་སོགས་པ།། 
ཤེས་བྱ་མཚམས་ཀུན་དུ་ཡང་སྟེ།། 
གཟེར་བའི་འཆི་བ་སླུ་བ་ལ།། 
ཨི།
དབང་པོ་ཡིས་ནི་ཐམས་ཅད་ལའང་།། 
ཡིད་ནི་དེ་བཞིན་ངེས་པར་གནས།། 
ཥྚི་ཡི་ཡི་གེ་ཞེས་བྱ་བ།། 
དེ་ལྟར་ཚིགས་བཅད་གཉིས་ཀྱིས་གསུངས།། 
དེར་ནི་ཏིང་འཛིན་ཞེས་བྱ་བ།། 
དབང་པོ་སྦྱངས་པས་ཐོབ་པར་གྱིས།། 
པད་སྣལ་སྐུད་པས་ནོར་བུ་དང་།། 
སྤྱི་གཙུག་ཀྱང་ནི་གཅིག་ཏུ་བྱ།། 
རྣམ་ཤེས་བརྒྱད་པོ་དེར་གནས་པར།། 
བསྒོམ་བྱ་མྱོས་བྱེད་འབབ་པ་མོ།། 
ཀུན་དུ་སྐུད་པ་དེ་བཏང་བས།། 
གཤིན་རྗེའི་མཆེ་བ་འཇོམས་པ་མོ།། 
དེ་ཡིས་ནཱི་ཡི་ཡིག་བཤད་དོ།། 
གཟེར་བ་ཐམས་ཅད་རྣམ་འཇོམས་མའོ།། 
ཁ་དོག་དམར་དང་སྔོ་བ་སྟེ།། 
འཆི་བ་འཇོམས་མ་བྱང་ཆུབ་འགྲོ།། 
དེ་ཡི་མཚོན་ཆར་འགྱུར་བ་ནི།། 
དུམ་སྐྱེས་རྣལ་འབྱོར་མ་ཡིའོ།། 
རྡོ་རྗེའི་དཀྱིལ་འཁོར་དབུས་སུ་ནི།། 
སུམ་ཅུ་རྩ་བདུན་བདག་ཉིད་མཆོག།
ཨོཾ་བ་བྱཱ་ཛྲ་གྷྲ་ཡ་ཛི་མ་ན་དཾ་ཨ་ཥྚཱི་མྦ་ཎཱི་ར་ཡ་དྷ་ཀེ་རཱ་ཧཱུྃ་ཡ་ཧཱུྃ་ཧཱུྃ་ཕ་ཧཱུྃ་ཊ་ཕ་ཕ་ཊ་ཊ་ཕཊ་སྭཱ་སྭཱ་ཧཱ་ཧཱ་ཨོཾ།
ཤེས་རབ་ཐབས་ཀྱི་རང་བཞིན་དུའང་།། 
སྐུད་པའི་དབུས་སུ་བསྒོམ་པར་བྱ།། 
ཐ་སྐར་ཟླ་བ་དེ་བཞིན་དུ།། 
སྲང་དང་ཁྱུ་མཆོག་རཱ་སིའིའོ།། 
འདིས་ནི་བྱེད་བཞིན་པ་ཡིས་ནི།། 
འཆི་བ་སླུ་བ་དགེ་བའོ།། 
གཞན་ནི་དེ་ལ་དེ་ལྟར་བྱ།། 
ཕོ་ཉ་མ་ནི་གསལ་བར་བརྗོད།། 
གཞན་གྱི་འཆི་བ་བླུ་བ་ཡང་།། 
བརྒྱ་ཕྲག་འབུམ་རྣམས་ཤེས་པར་བྱ།། 
འོན་ཀྱང་ཀུན་སྟོང་གནས་བྱས་ནས།། 
བླ་མཆོག་མཉེས་པར་བྱས་པས་སོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཤིན་རྗེ་མཆེ་བ་མའི་རབ་ཏུ་སྦྱོར་བ་ལ་འཇུག་པ་འཆི་བ་བསླུ་བ་ལ་སོགས་པའི་ལེའུ་སྟེ་བཅུ་གསུམ་པའོ།།།། 
དེ་ནས་འཇོམས་མའི་འཇུག་པ་ནི།། 
གང་གིས་ཕ་རོལ་འགྲོ་བཤད་བྱ།། 
རྣལ་འབྱོར་མ་རྣམས་འདུས་བྱས་ནས།། 
གཞི་ལས་འདྲི་བར་བྱེད་པ་སྟེ།། 
འཇུག་པ་ཞེས་བྱ་ཅི་རུ་བཤད།། 
ཁྱབ་བདག་ཕ་རོལ་མིང་ནི་ཅི།། 
ཤིན་ཏུ་ངོ་མཚར་སྟོན་པས་གསུངས།། 
རྡོ་རྗེ་འཛིན་པ་བཀའ་དྲིན་མཛོད།། 
ཉོན་ཅིག་སྒྱུ་མའི་འཇུག་པ་ཡང་།། 
མི་བདེན་པ་ནི་བདེན་བཏགས་ཏེ།། 
ལྷ་མོ་དབང་པོའི་དྲ་བ་ལྟར།། 
འཇོམས་མ་ཡི་ཡང་འཇུག་པ་སྟེ།། 
མཐོང་བ་ན་ཡང་དེ་ལ་མེད།། 
ཆུ་ཡི་ཟླ་བ་ལྟ་བུ་མཆོག།
རང་གི་རང་བཞིན་ལ་འཇུག་འགྱུར།། 
རྣལ་འབྱོར་དེ་ཉིད་འཛིན་རྣམས་ཀྱིའོ།། 
དུས་ཀྱི་འཆི་བའི་དངོས་པོ་ཡང་།། 
ལས་ཀྱིས་སུ་ནི་བླུ་བ་སྟེ།། 
འཁོར་བ་ལས་ནི་ཕ་རོལ་འགྲོ།། 
འཆི་མེད་བླུ་བ་ཡང་ནི་མེད།། 
སྟོན་གྱི་ནམ་ཉིན་མཉམ་དུས་སུ།། 
སྣ་ཡི་ནམ་མཁའི་དཀྱིལ་འཁོར་དུ།། 
རླུང་ནི་རྣམ་པར་འཛིན་བཞིན་པས།། 
འཆི་བའི་དུས་ནི་བླུ་བའོ།། 
བརྒྱ་ཕྲག་དྲུག་དང་ཉི་ཤུ་གཅིག།
སྟོང་ཕྲག་རྣམས་ཀྱི་སྲོག་རྣམས་ནི།། 
ཨ་བ་དྷཱུ་ཏཱིར་རབ་ཞུགས་པ།། 
དེ་ནི་འཇོམས་མར་མངོན་བརྗོད་པའོ།། 
བྱིས་པའི་མཁས་པ་རྨོངས་པ་ཡིས།། 
བླུ་བ་བཤད་པ་དེ་མ་ཡིན།། 
དེ་མིན་བླུ་བ་རབ་བཤད་པ།། 
འདི་ནི་བདག་གི་རང་མཚན་ཉིད།། 
སླར་ཡང་ལྷ་མོ་དེས་གསུངས་པ།། 
ཡ་སོགས་དེ་ལྟར་དོན་བསྟན་པས།། 
གང་གང་ཏིང་འཛིན་དམིགས་ནས་ནི།། 
ནམ་མཁའ་མཉམ་སོགས་འདུས་པའི་མཐའ།། 
རྒྱུད་ནི་དེ་བཞིན་སྲོག་ཆེན་པོ།། 
རྡོ་རྗེ་ལྟ་བུར་ཡང་ནི་བཤད།། 
དལ་གྱིས་དལ་གྱིས་འགྲོ་བདག་ཉིད།། 
ཚིགས་རྣམས་ཀུན་དུ་ཐིམ་པའོ།། 
ཞི་གནས་ལྷག་མཐོང་དག་གིས་ནི།། 
བྱང་ཆུབ་འཆི་བའི་སྤྱོད་ཡུལ་མིན།། 
རྡོ་རྗེའི་སར་ནི་འཁྲིད་པར་གྲགས།། 
གོ་འཕང་ཆེན་པོ་འཛིན་མཆོག་གོ།། 
དེ་ལྟར་ཡོན་ཏན་ཁྱད་འཕགས་པས།། 
མི་རྣམས་ཀྱི་ནི་མི་དགེ་འཛད།། 
ནོར་ཆེན་གོ་འཕང་ཐོབ་པ་ནི།། 
ཡང་དག་སྤོང་བའི་མཚན་ཉིད་དོ།། 
སྲོག་ནི་ཡང་དག་རྒྱུ་བྱས་ནས།། 
དུས་ཀུན་དུ་ནི་ཉེ་བར་བྱ།། 
རྟག་ཏུ་འཆི་ལྟས་འཆི་བ་སླུ།། 
རྣལ་འབྱོར་པ་རྣམས་ཀྱིས་ལྷན་ཅིག།
རྣལ་འབྱོར་མ་རྣམས་དང་མཇལ་བ།། 
བསོད་ནམས་དབང་གིས་བརྒྱ་ལམ་འཐོབ།། 
དེ་རྣམས་དང་བྱས་དགའ་ཆེན་པོ།། 
མྱངས་པས་འཆི་བ་བསླུ་བ་ཡིན།། 
དེ་ཕྱིར་རྣལ་འབྱོར་མ་རྣམས་ཀྱི།། 
མཆོད་པ་རྣལ་འབྱོར་པ་ཡིས་བྱ།། 
རྡོ་རྗེ་འཆང་ཆེན་གོ་འཕང་ནི།། 
དེ་རྣམས་མཉེས་པས་འཐོབ་པར་འགྱུར།། 
རྨོངས་པ་གང་ཞིག་སྨོད་བྱེད་པ།། 
དེ་ཡི་དངོས་གྲུབ་མཆོག་མེད་དོ།། 
དེ་རྣམས་ལ་ནི་སྨད་པ་ལས།། 
མནར་མེད་དམྱལ་བ་ཆེན་པོར་འགྱུར།། 
དེ་ཡི་བསོད་ནམས་བྱས་པ་ཅི།། 
སྨྱུང་བར་གནས་པའམ་དཀའ་ཐུབ་ཅི།། 
རྣལ་འབྱོར་མ་ལ་རྟག་གུས་པ།། 
སྐད་ཅིག་ཡུད་ཙམ་སོགས་ཀྱིས་སོ།། 
ལྷ་མོ་ཁ་དོག་གཉིས་མ་སྟེ།། 
སྲིད་དང་མྱ་ངན་འདས་གཟུགས་ཅན།། 
དཀྱིལ་འཁོར་པ་རྣམས་དབུས་སུ་ནི།། 
བསྒོམ་བྱ་མཚན་མ་ལཱ་མ་བཞིན།། 
སྔགས་ཀྱི་ཡི་གེའི་སྦྱོར་བ་ཡིས།། 
སུམ་ཅུ་རྩ་བདུན་རྣལ་འབྱོར་མས།། 
བསྐྱེད་བྱ་ཐབས་དང་བཅས་པ་སྟེ།། 
ལྷན་སྐྱེས་སྦྱོར་བས་རྡོ་རྗེ་འཛིན།། 
ཨོཾ་བ་མ་ཛྲ་ཧཱ་ཡ་དྷཱུ་མ་མྲཱ་མནྡྷ་ཐ་ཀཱ་ནཱི་ར་ཡེ་བ་ཧཱུྃ་པུ་ཧཱུྃ་ཥཱ་ཕ་ཡ་ཊ་ཧཱུྃ་ཕ་ཧཱུྃ་ཊ་ཕ་སྭཱ་ཊ་ཧཱ་ཕ་ཨོཾ་ཊ་སྭཱ་ཧཱ།
དེ་ལྟར་ཡུངས་ཀར་ཙམ་གྱི་ནི།། 
ཐིག་ལེའི་དབུས་མ་བསྒོམ་པར་བྱ།། 
སྙིང་ག་ལ་སོགས་འཁོར་ལོ་རུ།། 
གང་དུ་ཡིད་ནི་ཡོངས་སྦྱོར་གྱིས།། 
བུ་མོ་རུས་སྦལ་ཟླ་བ་ཡང་།། 
ཁྲུམས་ཅན་ཉེ་བའི་གླིང་མའོ།། 
སེམས་ཅན་དོན་བྱེད་དེ་ཉིད་དུ།། 
ཐིམ་དང་ལོངས་སྤྱོད་སོགས་བྱེད་མ།། 
ཕག་མོའི་སྤྲུལ་པའི་བདག་ཉིད་དུ།། 
སྐྱེས་པ་སྲིད་པ་འཇོམས་བྱེད་མའོ།། 
བཅོམ་ལྡན་རྡོ་རྗེའི་རྣལ་འབྱོར་ཆེས།། 
ལྷ་རྣམས་ཐམས་ཅད་བཞུགས་པ་དང་།། 
འཁོར་ལོ་སྒྱུར་ཆེན་ངོ་བོ་ལས།། 
ཐམས་ཅད་ཀུན་ནི་སྤྲུལ་པ་དང་།། 
སངས་རྒྱས་ཉིད་བདག་འདུ་ཤེས་ཀྱིས།། 
དེའི་བདག་ཉིད་དུ་སྡུད་པར་འགྱུར།། 
བསྡུ་དེ་དེ་ལྟར་ཡོད་མིན་པ།། 
འབྱིན་པ་རུ་ནི་ཇི་ལྟར་འགྱུར།། 
འདི་ཀུན་སྒྱུ་འཕྲུལ་དྲ་བ་སྟེ།། 
སྒྱུ་མ་མེད་ཅིང་སྟོང་ཉིད་མེད།། 
ངོ་བོ་ཀུན་དུ་སྦྱོར་བ་ཙམ།། 
སངས་རྒྱས་ཉིད་སོགས་འདུ་བཅས་པའོ།། 
རྫོགས་ལྡན་གསུམ་ལྡན་སོགས་དངོས་ཉིད།། 
རང་གི་རང་བཞིན་མཚན་ཉིད་དོ།། 
རྣམ་གཞག་ཙམ་དུ་གསུངས་པ་ནི།། 
དངོས་པོ་མ་འཁྲུལ་ངོ་བོ་ཉིད།། 
རྣམ་པར་རྟོག་པས་བརྟག་པར་བྱ།། 
རྟོག་པ་མེད་པར་གྱུར་པ་ན།། 
བརྟག་པ་ཉིད་དུ་མི་བྱའོ།། 
རྟོག་དང་རྟོག་མེད་ལས་གྲོལ་འགྱུར།། 
ཐམས་ཅད་གཟིགས་པ་རྣམས་ཀྱིས་བས་བསྟན།། 
གང་ཞིག་གང་དངོས་སྐད་ཅིག་མཐོང་།། 
དེ་མཐོང་རི་བོང་རྭ་བཞིན་ནོ།། 
འདི་ཡིས་འགོག་པ་མེད་པར་ནི།། 
སྐྱེ་བ་ལ་སོགས་ཡོངས་རྟོགས་བྱ།། 
སྣ་ཚོགས་ལུང་དང་རྒྱུད་རྣམས་ལའང་།། 
རིགས་པ་ཅན་འདིར་རྣམ་པར་དཔྱོད།། 
རྣམ་དཔྱད་གྱུར་པས་རིགས་པ་ནི།། 
དེ་རིགས་བདག་གི་ཆེ་བའོ།། 
སེམས་ནི་དེ་ཡི་གཞི་རྟོགས་པར།། 
རྣ་བའི་དྲུང་དུ་བརྗོད་པའོ།། 
སློབ་མའི་ཕྱིར་དང་བླ་མ་ལ།། 
གུས་ཕྱིར་འདི་ནི་གཟུང་བར་གྱིས།། 
དེང་སང་སྐྱེ་བོ་ཚེ་ཐུང་ལ།། 
རིགས་པ་གཞན་བདག་ལ་ཡོད་མིན།། 
གཡོ་ཅན་རྩོད་པའི་དུས་སུ་ནི།། 
བློ་ཆུང་བསོད་ནམས་ཤིན་ཏུ་ཆུང་།། 
དེ་ཕྱིར་བསོད་ནམས་ལྡན་རྣམས་ཀྱི།། 
ཡེ་ཤེས་སངས་རྒྱས་སྤྱོད་ཡུལ་མིན།། 
ཡུན་རིང་དུས་ནས་སྙིང་རྗེ་ནི།། 
བསྟེན་འགྱུར་རྟོག་པ་མ་བྱེད་ཅིག།
བསོད་ནམས་གྲངས་མེད་མ་བྱས་པར།། 
སླར་ཡང་ཡེ་ཤེས་སྨྲ་བ་ཅི།། 
བྱང་ཆུབ་སེམས་ཅི་སངས་རྒྱས་ཅི།། 
འདི་ལ་ཁྱད་པར་ཡོད་མི་འགྱུར།། 
དངོས་པོ་རྟོགས་ཕྱིར་སངས་རྒྱས་དང་།། 
དེ་དངོས་བྱང་ཆུབ་སེམས་དཔའ་རང་།། 
དབང་པོ་རྣམས་ནི་བྱང་ཆུབ་སེམས་དཔར་བསྐྱེད།། 
ཡུལ་རྣམས་ཀྱིས་ནི་སངས་རྒྱས་ཉིད་དུ་གྱིས།། 
ཕུང་པོ་དང་ནི་སངས་རྒྱས་ལྷན་ཅིག་ཟུང་།། 
ཁམས་རྣམས་རྡོ་རྗེ་འཛིན་པར་གཟུང་བར་བྱོས།། 
སྲིད་པར་སླར་ཡང་ལྡོག་པར་འགྱུར་བ་མ་ཡིན་ནོ།། 
ཐམས་ཅད་འཆི་བ་མེད་པའི་ངོ་བོར་ཟུང་།། 
སྙིང་རྗེ་ཡི་ནི་སྦྱོར་བས་ཁྱོད་བཞུགས་ཤིག།
གང་དང་གང་གིས་གཞན་གྱི་དགོས་པ་གྱིས།། 
བརྗོད་མེད་ཀུན་ལའང་ནན་ཏན་བྱོས།། 
མཁའ་འགྲོ་མ་སོགས་འཇོམས་མཐའ་ཡི།། 
འཇོམས་མ་འདུས་པ་ཐམས་ཅད་དང་།། 
བགེགས་སོགས་འབྱུང་པོ་འདུས་པ་མ།། 
འཇིག་རྟེན་སྡང་བ་ཐམས་ཅད་དང་།། 
ཡི་དགས་སོགས་དང་དམྱལ་བའང་རུང་།། 
གཤིན་རྗེ་ལ་སོགས་ཁྲོ་བ་འདིར།། 
སྔོན་གྱི་བག་ཆགས་འཇོམས་མའོ།། 
དཔའ་བོ་ཐམས་ཅད་མཉམ་སྦྱོར་བས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཤིན་རྗེ་འཇོམས་མ་འཇུག་པ་སྐྱེད་པ་དང་དུས་སུ་འཆི་བ་བསླུ་བའི་ཆོ་གའི་མཚན་ཉིད་དང་སངས་རྒྱས་ཀྱི་གནས་སྐབས་ཀྱི་རང་བཞིན་ཏེ་ལེའུ་བཅུ་བཞི་པའོ།།།། 
དེ་ནས་འདི་ལས་གསང་ཆེན་བཤད།། 
ཡང་དག་ཏིང་འཛིན་མཚན་ཉིད་དོ།། 
དཔལ་ཧེ་རུ་ཀར་གནས་གང་གིས།། 
གུས་བཅས་ལས་གཞན་ལ་ཡོད་མིན།། 
འཇིགས་པ་ལ་སོགས་ཆགས་པའི་མཐར།། 
བསྟན་པ་སྤྲུལ་པའི་སྐུ་གསལ་བའོ།། 
ཆོས་དང་ལོངས་སྤྱོད་རྫོགས་སོགས་འདིར།། 
ཐམས་ཅད་བསྡུས་པ་བྱས་པར་འགྱུར།། 
ཐོག་མར་གནས་ནི་ཀུན་བསྒྲུབ་བྱ།། 
སྐྱེ་བོ་མེད་དང་རི་སོགས་དང་།། 
དུར་ཁྲོད་དུ་བྱ་དེ་རུ་ནི།། 
གཏོར་མ་ཞིང་སྐྱོང་རྣམས་ལའོ།། 
རྣལ་འབྱོར་ཁ་ཡི་གཙང་སྦྲ་སོགས།། 
སྔོན་སོང་མཆོད་ཡོན་ལ་སོགས་འབུལ།། 
བཅོམ་ལྡན་འདས་ཀྱི་སྐུར་དམིགས་ནས།། 
རས་བྲིས་སོགས་བསྒོམ་བཤད་ལྡན་པར།། 
ཡི་དགས་གདན་ཅན་དྲག་ཆེན་པོ།། 
བསྒོམ་པ་འགྲོ་བའི་དོན་དང་ལྡན།། 
ཀུན་ནས་ཀུན་དུ་སྐད་ཅིག་གིས།། 
ཏིང་ངེ་འཛིན་ནི་དམིགས་པར་བྱ།། 
ཤྲཱི་ཡིག་འབྱུང་བ་ཀུན་གྱི་དོན།། 
ཕྱི་དང་ནང་གི་བདག་ཉིད་འདོད།། 
འདི་དག་ཀུན་རྫོབ་གཟུགས་དང་ནི།། 
འཇུག་མེད་བདེ་བའི་མཐའ་ཅན་གང་།། 
ཨེ་བྃ་ལ་སོགས་གཉིས་མེད་པའང་།། 
ཤྲཱི་ཞེས་བྱ་བའི་ཡིག་ངེས་བརྗོད།། 
ཧེ་ཡིག་སྙིང་ག་ནས་ཀུན་ཏུ།། 
ཧེ་རུ་ཀ་སོགས་རང་འཁོར་འགྲོ།། 
བསྒོམ་པ་ཀུན་གྱི་འབྱུང་གནས་ལས།། 
འཛིན་པ་ལ་སོགས་རྣམ་བསྐྱེད་འགྱུར།། 
དེ་ནི་རྒྱུ་སྟོང་བདག་ཉིད་དེ།། 
རྒྱུའི་བདག་ཉིད་དུ་མི་རྟོག་པའོ།། 
རང་བཞིན་ཆོས་བདག་མེད་པ་ཉིད།། 
དེ་ནི་སྟོང་པའི་རྣལ་འབྱོར་གནས།། 
བཀོད་པ་གང་ཟག་བདག་མེད་པ།། 
རྟོག་པའི་དྲ་བ་ཆེན་པོ་ནི།། 
རུ་ཡིག་རྐྱེན་གྱི་བདག་ཉིད་ཅན།། 
དེ་ནི་བདག་གི་བཀོད་བྲལ་བའོ།། 
སླར་བརྗོད་ཀ་ནི་མ་ལུས་པའི།། 
བདག་གིས་གཉིས་བྱར་མེད་ཤེས་གང་།། 
གང་ཕྱིར་ཅི་ལའང་མི་གནས་པ།། 
དེ་ཕྱིར་ཀ་ཞེས་བྱ་བར་བརྗོད།། 
དངོས་པོ་མངོན་སུམ་སྟོང་པ་མིན།། 
དངོས་པོ་ཙམ་གྱི་རང་བཞིན་ཅན།། 
དཔལ་ཧེ་རུ་ཀ་གནས་ལྷ་མོ།། 
སྔ་ནས་བསྒོམ་པ་ཀུན་འགྲོ་བའོ།། 
སྙིང་ལ་པདྨ་ཉི་དབུས་སུ།། 
ཡེ་ཤེས་ས་བོན་རང་བྱུང་ལས།། 
འོད་ཟེར་ཁ་དོག་སྣ་ཚོགས་པ།། 
ནམ་མཁའ་གང་བར་སྤྲོ་བར་བྱ།། 
ཡེ་ཤེས་མཁའ་འགྲོ་མ་ཡི་གཟུགས།། 
ལྷ་ཡི་ཚོགས་ནི་སྤྱན་དྲངས་ནས།། 
ནམ་མཁའི་ཁོངས་ཀྱི་དབུས་སུ་ནི།། 
འགྲོ་བའི་བདག་པོ་བཞག་བྱས་ལ།། 
ཟླ་ཉི་ཤར་བདག་ཉིད་སྐྱེས་པའི།། 
བདུད་རྩི་སོགས་ཀྱིས་མཆོད་བྱས་ནས།། 
སྡིག་པ་བཤགས་སོགས་བྱས་ནས་ནི།། 
སྙིང་རྗེ་ལ་སོགས་རྗེས་དྲན་བྱ།། 
སྟོང་ཉིད་རང་བཞིན་བདག་ཉིད་ཀྱི།། 
རྣལ་འབྱོར་དག་པ་རྣམ་བསྒོམ་བྱ།། 
ས་བོན་ལྔ་ཡི་རང་བཞིན་ལས།། 
ཁང་པ་བརྩེགས་པ་རྣམ་སྤྲུལ་བྱ།། 
རྒྱུ་ཡི་རྡོ་རྗེ་འཆང་བ་ཕྱིས།། 
རི་རབ་པདྨའི་སྟེང་དུ་གསལ།། 
སྐུ་མདོག་དཀར་པོ་ཞལ་བཞི་པ།། 
སྤྱན་གསུམ་ཕྱག་ནི་བཅུ་གཉིས་པ།། 
ཤེས་རབ་ཁ་སྦྱོར་སྦྱོར་བདག་ཉིད།། 
བྱིས་པའི་རྒྱན་གྱིས་བརྒྱན་པའོ།། 
དཀར་དང་ལྗང་གུ་དམར་བ་དང་།། 
སེར་པོ་གཡོན་ནས་བསྐོར་བས་སོ།། 
ཞལ་གྱི་རལ་པའི་ཅོད་པན་ལ།། 
སྣ་ཚོགས་རྡོ་རྗེ་ཟླ་ཕྱེད་འཛིན།། 
འཕྲོག་བྱེད་དཀར་མོ་མཉམ་པར་མནན།། 
གཡས་བརྐྱང་ཞབས་ཀྱིས་ཡང་དག་བཞུགས།། 
རྡོ་རྗེ་དྲིལ་བུ་གླང་ཆེན་གྱི།། 
པགས་པ་ཅང་ཏེའུ་གྲི་གུག་དང་།། 
དགྲ་སྟ་རྩེ་གསུམ་དེ་བཞིན་དུ།། 
ཁ་ཊྭཱཾ་ག་སྣོད་ཞགས་པ་དང་།། 
མགོ་སྟེ་གཡོན་དང་གཡས་པར་རོ།། 
འདམ་སྐྱེས་ཁ་དོག་སྣ་ཚོགས་པ།། 
འདབ་མ་བཞི་བཅུ་རྩ་བརྒྱད་དང་།། 
འཁོར་ལོའང་བཅུ་གཉིས་བདག་ཉིད་ཅན།། 
སྒོ་ནི་བཅུ་དྲུག་བདག་ཉིད་དང་།། 
ཉམས་དགའ་དུར་ཁྲོད་སོ་གཉིས་ནའོ།། 
གྲི་གུག་རིན་ཆེན་རྡོ་རྗེ་དང་།། 
པདྨ་འཁོར་ལོ་རལ་གྲི་དང་།། 
སྣ་ཚོགས་རྡོ་རྗེ་ཐོད་པ་དང་།། 
མགོ་བོ་ཀེང་རུས་འདི་རྣམས་དང་།། 
ཞགས་པའམ་ལྕགས་ཀྱུར་ཤེས་བྱ་སྟེ།། 
འཁོར་ལོ་འཁོར་ལོར་ཕྲེང་བའོ།། 
རེ་རེར་རྩིབས་ནི་སུམ་ཅུ་དྲུག།
རྡོ་རྗེ་པདྨ་ཉི་མ་ཅན།། 
རྒྱུ་ཡི་རྡོ་རྗེ་ཡོངས་གྱུར་པ།། 
ལྔ་བརྒྱ་བཞི་ཡིས་ལྷག་པ་ཡི།། 
དཀྱིལ་འཁོར་འཁོར་ལོ་རྫོགས་པའོ།། 
རྟག་ཏུ་གླུ་མའི་སྒྲ་ཡིས་སོ།། 
མངའ་བདག་ཉི་མ་རེ་རེར་འགྲོ་བ་མགྲོན་འབོད་ན།། 
ཁྱོད་ནི་ཅི་ཡི་ཕྱིར་ན་སྟོང་པ་ཉིད་དུ་ཞུགས།། 
བཞེངས་ཤིག་བཞེངས་ཤིག་བདག་ནི་སྙིང་རྗེའི་རང་བཞིན་ཏེ།། 
རྡོ་རྗེ་འཛིན་པ་བདེ་ཆེན་བདག་ལ་འདོད་པ་མཛོད།། 
གསོན་ཅིག་གསོན་ཅིག་གཞན་གྱི་དགོས་པ་ནུབ།། 
འཇིག་རྟེན་ཕྱུགས་གང་ཤི་བ་བཞིན་དུ་འགྱུར།། 
བདག་གི་པདྨ་རྒྱས་པ་ལ་འདོད་མཛོད།། 
དེ་ལྟར་འཇིག་རྟེན་ཀུན་བདེར་འགྱུར་བར་བྱོས།། 
རྡོ་རྗེ་འཛིན་པས་བདག་ལ་རོལ་ཅིག་རོལ།། 
ལྷན་སྐྱེས་རང་བཞིན་བརྗོད་དུ་མེད་པ་འཐོབ།། 
སེམས་ཅན་འཇིག་རྟེན་གཞན་ནི་རྨོངས་གྱུར་པས།། 
ཇི་ལྟར་ཁྱོད་ཀྱི་སྟོང་པ་དོན་མེད་འགྱུར།། 
ཁྱོད་ནི་ཆོས་རྣམས་ཀུན་གྱི་བྱེད་པ་སྟེ།། 
ཅི་ཕྱིར་ལྷན་སྐྱེས་རང་བཞིན་འགྲོ་མེད་བཞུགས།། 
བདག་ལ་མཆོག་གི་དོན་གྱིས་འདོད་པ་མཛོད།། 
དེ་ལྟར་ཁྱོད་ནི་འཇིག་རྟེན་རྣམས་མཐུན་བཞུད།། 
གླུ་འདིས་རྗེས་སུ་བསྐུལ་བ་ཡིས།། 
རང་ཉིད་ཧེ་རུ་ཀ་རབ་སད།། 
ཨོཾ་ཨཱཿ་ཀཱ་ཡ་བཱ་ཀ་ཙིཏྟ་བཛྲ་ཧཱུྃ་ཕཊ་ཧོཿ།
གསང་སྔགས་འདི་ནི་འདོན་པ་ན།། 
སྐད་ཅིག་རྣམ་པའི་རྣལ་འབྱོར་ལྡན།། 
སྐད་ཅིག་སྔགས་ལས་བྱུང་བདག་ཉིད།། 
དཔའ་བོ་ཀུན་དང་རྣལ་འབྱོར་མའོ།། 
འཇིགས་བྱེད་མཚན་མོ་ནག་མོ་དང་།། 
ལྟེ་བ་ཉི་མ་ཆེ་མཆོག་ལ།། 
གར་དུ་མཛད་པ་ཡི་ནི་སྐུ།། 
གནག་དང་ལྗང་གུ་ཕྱེད་ཕྱེད་དོ།། 
བདུན་ཅུ་རྩ་དྲུག་ཕྱག་དང་ནི།། 
ཞལ་བཅུ་བདུན་ལ་སྤྱན་གསུམ་པ།། 
དཔའ་བོ་རལ་པའི་ཅོད་པན་འཛིན།། 
སྣ་ཚོགས་རྡོ་རྗེ་ཟླ་ཕྱེད་ཅན།། 
མཆེ་བ་ཆེན་པོ་གཙིགས་པའི་ཞལ།། 
གཡས་དང་གཡོན་པ་རྟག་ཏུ་ནི།། 
སེར་བ་དང་ནི་ལྗང་གུ་གྲགས།། 
ནུབ་ནི་དམར་པོ་དེ་བཞིན་ཏེ།། 
ལྷག་མའི་ཞལ་ནི་བུང་བ་མཚུངས།། 
མཆེ་བ་གཙིགས་པ་འཇིགས་པར་བྱེད།། 
རིམ་པ་ཇི་ལྟའི་མཚོན་ཆའི་ཚོགས།། 
གཡས་དང་གཡོན་པར་ཤེས་པར་བྱ།། 
གླང་ཆེན་པགས་པས་ཕྱག་གཉིས་ཀྱིས།། 
སྐྱེ་གནས་ཕྱག་རྒྱ་དེ་བཞིན་གཞན།། 
རྡོ་རྗེ་རལ་གྲི་མདུང་རིངས་དང་།། 
རྩེ་གསུམ་ཇི་ལྟའི་རིམ་པས་གཡས།། 
དགྲ་སྟ་གྲི་གུག་མདའ་དང་ནི།། 
གསལ་ཤིང་ཕུབ་དང་ཐོ་བ་དང་།། 
འཁོར་ལོ་ཅང་ཏེའུ་ཆུ་གྲི་དང་།། 
དབྱུག་ཏོ་དང་ནི་མཚོན་རྩེ་གཅིག།
དུང་དང་ཟངས་དུང་དབྱི་གུ་དང་།། 
རྨ་བྱའི་མཇུག་མ་དེ་བཞིན་དུ།། 
བྱ་རོག་སྒྲོ་དང་པིར་དང་ནི།། 
མེ་ཡི་ཐབ་དང་རི་བོ་དང་།། 
དབྱུག་པ་མེ་ལོང་པི་ཝང་དང་།། 
རྐང་མགོ་ལག་པ་གློ་བ་དང་།། 
རྒྱུ་མ་སྒྲ་གཅན་ལྕགས་སྒྲོག་དང་།། 
གདོས་དང་དུ་བྷུ་ས་ཉ་རྒྱ།། 
མགོ་མེད་འབར་བའི་མར་ནག་དང་།། 
འཇིགས་བྱེད་གཟུགས་ཏེ་རིམ་པས་སོ།། 
གཡོན་པ་དྲིལ་བུ་ཕུབ་རིངས་མཆེ།། 
གཏུན་ཤིང་ཞགས་པ་ཐོད་པ་དང་།། 
གཞུ་དང་ཁ་ཊྭཱཾ་ག་པོ་ཏི།། 
ཕུབ་ཆུང་ཡུ་ཅན་སྡིགས་མཛུབ་དང་།། 
གཡེར་ཀའི་ཕྲེང་དང་ལྕགས་སྒྲོག་དང་།། 
བྲག་དང་དུར་ཁྲོད་རྡུལ་དང་ནི།། 
བྷོ་ཀཾ་རྔ་དང་པགས་རློན་དང་།། 
སྐྲ་ཡི་ཐག་པ་འཕྱང་བ་དང་།། 
རོ་སྲེག་སྐུལ་པའི་ཤིང་བུ་དང་།། 
འཕོངས་དང་ཕུབ་རིངས་མགོ་བོ་དང་།། 
ཀེང་རུས་ཟོར་བ་དེ་བཞིན་དུ།། 
མིག་དང་མཁལ་མ་གཉེ་མ་དང་།། 
སྤེན་པ་ཡི་ནི་ཕུར་བུ་དང་།། 
ས་བོན་གང་བ་སོག་ལེ་དང་།། 
ཁབ་དང་སླུད་བཤུས་པགས་པ་དང་།། 
སྤྲིན་ཆར་འབབ་དང་ཤིང་ལྕགས་ཀྱུ།། 
ཕྱག་གི་མཚོན་ཆ་བདུན་ཅུ་གཉིས།། 
དེ་ལྟའི་རིམ་པས་ཤེས་པར་བྱ།། 
མགོ་བོ་ལྔ་ཡིས་རྒྱན་དུ་བྱས།། 
ཕྱག་རྒྱ་དྲུག་དང་ལྡན་པས་བཀླུབས།། 
དེ་བཞིན་མགོ་བརྒྱའི་ཕྲེང་བ་དང་།། 
དཔུང་རྒྱན་ཞབས་གདུབ་སྒྲ་སྒྲོགས་དང་།། 
སྐུ་ལ་བ་སྤུའི་ཕྲེང་བར་ལྡན།། 
དེ་ཡི་མདུན་དུ་ལྷ་མོ་ཆེ།། 
རྡོ་རྗེ་ཕག་མོ་སྔར་དང་མཚུངས།། 
ཤེས་རབ་ཐབས་ཀྱི་བདེ་བས་བརླན།། 
སྐུ་ཡི་ཚིགས་སྐབས་ཀུན་ལའོ།། 
སྣ་ཚོགས་ཧེ་རུ་ཀ་འབར་བས།། 
རྣམ་པར་འཕྲོ་བཅས་རྣམ་བསྒོམ་བྱ།། 
དབུ་རྣམས་ཀུན་ལ་དར་དཔྱངས་ཀྱི།། 
ཕྲེང་བ་བརྟུལ་ཞུགས་ཅན་གྱིས་བྱ།། 
པདྨའི་འདབ་མར་ཤར་སོགས་ཀྱི།། 
བར་བར་དུ་ནི་རྣལ་འབྱོར་མ།། 
ཉི་ཤུ་རྩ་བཞིའི་གྲངས་ཉིད་ནི།། 
མཁའ་འགྲོ་མ་སོགས་དྲུག་དྲུག་གོ།། 
ཤར་ལ་སོགས་ནས་བྱང་གི་མཐར།། 
མཁའ་འགྲོ་མ་སོགས་དྲུག་དེ་བཞིན།། 
དང་པོ་བྱང་ནས་ནུབ་ཀྱི་མཐར།། 
སླར་ཡང་ལཱ་མ་ལ་སོགས་དྲུག།
ནུབ་ལ་སོགས་ནས་ལྷོ་ཡི་མཐར།། 
དུམ་སྐྱེས་མ་ལ་སོགས་པའི་རིགས།། 
དང་པོ་ལྷོ་ནས་ཤར་གྱི་མཐར།། 
དེ་ནས་གཟུགས་ཅན་མ་སོགས་དྲུག།
མཁའ་འགྲོ་མ་དང་གཟུགས་ཅན་ཉིད།། 
འོ་བྱེད་མ་དང་གཞན་སྒྱུར་མ།། 
བྱིས་བཅས་མ་དང་རྗེས་འཇུག་མ།། 
ཕྱེད་ནག་ཕྱེད་སྔོན་ཅན་རྣམས་སོ།། 
ལཱ་མ་རྣལ་འབྱོར་དབང་ཕྱུག་དང་།། 
བཟང་མོ་ཐོད་པ་ཅན་ནག་མོ།། 
རྒྱལ་མོ་སྐོར་མ་ཕྱེད་ལྗང་གུ།། 
གང་ཕྱིར་ཕྱེད་དམར་རིམ་པས་སོ།། 
དུམ་སྐྱེས་མ་དང་དུར་ཁྲོད་མ།། 
རྣམ་པར་ཞུ་མ་ཀུ་རུ་ཀུ་ལ་མ།། 
ངུ་མ་གར་མར་གྲགས་མ་རྣམས།། 
ཕྱེད་དམར་བ་ལ་ཕྱེད་སེར་མོ།། 
གཟུགས་ཅན་འཇིགས་བྱེད་གཙུག་པུད་མ།། 
ཐོར་ཚུགས་རལ་པ་ཅན་དྲག་མོ།། 
ལྷ་མོ་ཕྱེད་སེར་ཕྱེད་ནག་མའོ།། 
ཕྱག་མཚན་ལ་སོགས་ཕག་མོ་བཞིན།། 
མཚམས་ཀྱི་འདབ་མ་རྣམས་ལ་ནི།། 
བདུད་རྩི་ལྔ་ཡི་སྣོད་རྣམས་སོ།། 
གཡས་བརྐྱང་ཞབས་ཀྱིས་དེ་བཞིན་དུ།། 
ཐོད་པའི་ཕྲེང་བ་སོགས་འཛིན་མ།། 
གཡོན་སྐོར་དུ་ནི་ཤེས་བྱ་སྟེ།། 
རི་རབ་སྟེང་གི་ཆར་སྐྱེས་མའོ།། 
དེའི་རྒྱབ་རྡོ་རྗེའི་འཁོར་ལོ་ནི།། 
སྔོ་ནག་པ་ཡི་དབུས་སུ་ནི།། 
མཁའ་འགྲོ་དེ་བཞིན་ལཱ་མ་དང་།། 
དུམ་སྐྱེས་མ་དང་གཟུགས་ཅན་མ།། 
རབ་གཏུམ་མོ་དང་གཏུམ་མིག་མ།། 
འོད་ལྡན་མ་དང་སྣ་ཆེན་མོ།། 
དཔའ་བློ་མོ་དང་མིའུ་ཐུང་མ།། 
ལང་ཀའི་བདག་མོ་ཤིང་གྲིབ་མ།། 
ས་སྲུངས་མ་དང་དེ་བཞིན་འདིར།། 
འཇིགས་བྱེད་ཆེན་མོ་རུ་ནི་དྲན།། 
རླུང་ཤུགས་མ་དང་ཆང་ཟ་མོ།། 
སྔོ་སངས་ལྷ་མོ་རབ་བཟང་མ།། 
རྟ་རྣ་མ་དང་བྱ་གདོང་མ།། 
འཁོར་ལོའི་ཤུགས་མ་དུམ་སྐྱེས་མ།། 
ཆང་འཚོང་འཁོར་ལོའི་གོ་ཆ་མ།། 
ཤིན་ཏུ་དཔའ་མོ་སྟོབས་ཆེན་མ།། 
འཁོར་ལོས་སྒྱུར་མ་བརྩོན་ཆེན་མོ།། 
གཤིན་རྗེ་མ་སྐྱེས་གཤིན་རྗེ་མ།། 
དེ་བཞིན་གཡོ་བྱེད་སྐྲག་བྱེད་མ།། 
གཏུམ་མོ་དང་ནི་དབྱངས་ཅན་མ།། 
འདོད་འགྲུབ་མ་དང་འབར་ཆེན་མོ།། 
ཁ་དོག་འཁོར་ལོ་ཇི་ལྟ་བའོ།། 
ཕྱག་བཞི་མ་ལ་ཞལ་གཅིག་མ།། 
ཐོད་པ་དང་ནི་ཁ་ཊྭཱཾ་འཛིན།། 
ཅང་ཏེའུ་གྲི་གུག་དེ་བཞིན་ནོ།། 
སྐྲ་གྲོལ་ཕྱོགས་ཀྱི་གོས་ཅན་མ།། 
སྐུ་ལ་ཕྱག་རྒྱ་ལྔ་སོགས་ཏེ།། 
རྡོ་རྗེའི་ཕྲེང་བས་རྣམ་པར་བརྒྱན།། 
ཡི་དགས་གདན་ཅན་དྲག་ཆེན་མོ།། 
འཁོར་ལོ་ཀུན་གྱི་རྣལ་འབྱོར་མ།། 
སྣ་ཚོགས་རྒྱན་དང་ལྡན་པ་དང་།། 
དེ་བཞིན་ཤེས་རབ་ཐབས་ལྡན་པའོ།། 
དེ་ལྟར་གཟུགས་མེད་ཁམས་དང་ནི།། 
དེ་ཡང་གནས་སུ་ངེས་པར་བརྗོད།། 
རབ་ཏུ་དགའ་བའི་སར་གྲགས་པའོ།། 
སླར་ཡང་གནས་དང་ཉེ་གནས་སོགས།། 
དེ་ལྟར་ས་ཡི་དབུས་སུ་ཡང་།། 
ས་བཅུ་གཉིས་སུ་འདོད་པ་ཡིན།། 
དེ་ལྟར་ཐམས་ཅད་དུ་ཤེས་བྱ།། 
ཁམས་གཅིག་འདིར་ནི་ཐམས་ཅད་དེ།། 
སུམ་ཅུ་རྩ་དྲུག་བཤད་པ་རྣམས།། 
གཙོ་བོ་ཡོན་ཏན་ཀུན་རང་བཞིན།། 
དེ་ལྟར་ཁམས་ནི་དཔའ་བོ་དང་།། 
རྣལ་འབྱོར་མ་རྣམས་རང་བཞིན་ཅན།། 
ཁོར་ཡུག་ཏུ་ནི་སེམས་ཅན་རྣམས།། 
རྫུས་སྐྱེས་རིགས་ཀྱི་རིམ་པས་སོ།། 
དེ་ཡང་སུམ་ཅུ་རྩ་དྲུག་གི།། 
ཡུལ་དང་ཡུལ་རིམ་པས་ཕྱེའོ།། 
ཞེས་བྱ་བ་ནི་རྡོ་རྗེའི་འཁོར་ལོའོ།། 
དེ་ནས་དེ་ཡི་ཕྱི་རོལ་འཆད།། 
སླར་ཡང་སྙིང་པོའི་འཁོར་ལོ་འདི།། 
དམར་སེར་ཁ་དོག་ལ་དེ་བཞིན།། 
འཁོར་ལོའི་རྩིབས་ཀྱི་དབུས་སུ་ནི།། 
རྡོ་རྗེ་འཆང་མ་མི་བསྐྱོད་མ།། 
རྣམ་སྣང་རིན་ཆེན་དབང་མོ་དང་།། 
པདྨ་གར་མ་དོན་ཡོད་མ།། 
སྤྱན་མ་དང་ནི་མཱ་མ་ཀཱི།། 
གོས་དཀར་སྒྲོལ་མ་གཟུགས་རྡོ་རྗེ།། 
སྒྲ་དང་དེ་བཞིན་དྲི་དང་རོ།། 
རེག་དང་ཆོས་དབྱིངས་རྡོ་རྗེ་མ།། 
ས་སྙིང་མ་དང་མཁའ་སྙིང་མོ།། 
ཕྱག་མ་འཇིག་རྟེན་མགོན་པོ་མ།། 
སྒྲིབ་ཀུན་སེལ་མ་ཀུན་བཟང་མོ།། 
རིན་ཆེན་སྒྲོན་མེ་བདག་མེད་མ།། 
ཁྲོ་གཉེར་རི་ཁྲོད་ལོ་མ་ཅན།། 
གཤིན་མཐར་བྱེད་མ་ཤེས་མཐའ་མ།། 
པད་མཐའ་མ་བགེགས་མཐར་བྱེད་མ།། 
མི་གཡོ་མ་དང་དབྱུག་སྔོན་མ།། 
འདོད་རྒྱལ་མ་དང་སྟོབས་ཆེན་མོ།། 
གཙུག་ཏོར་མ་དང་གནོད་མཛེས་མ།། 
ཁ་དོག་འཁོར་ལོ་ཇི་བཞིན་ཏེ།། 
ཞལ་ལ་སོགས་པའི་མཚན་ཉིད་ཀུན།། 
ལྷག་མ་རྡོ་རྗེའི་འཁོར་ལོ་བཞིན།། 
ཉེ་བའི་གནས་སུ་ལྷ་མོ་རྣམས།། 
རང་འདྲའི་ཐབས་དང་བསམ་པར་བྱ།། 
གཡས་བརྐྱང་བ་ཡི་ཞབས་ཀྱིས་ཀྱང་།། 
གཟུགས་ཀྱི་ཁམས་དང་དྲི་མེད་དང་།། 
གླིང་དང་པོ་རུ་འདོད་པ་ཡིན།། 
འདྲེན་པར་རྣམ་པར་ཤེས་བྱ་དང་།། 
ཆུང་ངུའི་ཧེ་རུ་ཀར་འདོད་དང་།། 
གསུམ་པར་པདྨའི་ཧེ་རུ་ཀ།། 
བཞི་པ་ནམ་མཁའ་པར་འདོད་དང་།། 
ལྔ་པར་འཐོར་རླུང་ཧེ་རུ་ཀ།། 
དྲུག་པར་ས་ཡི་ཧེ་རུ་ཀ།། 
བདུན་པར་འབར་བའི་ཧེ་རུ་ཀ།། 
བརྒྱད་པར་གཤེར་བའི་ཧེ་རུ་ཀ།། 
དགུ་པར་ཡེ་ཤེས་ཧེ་རུ་ཀ།། 
བཅུ་པར་ཐུགས་ཀྱི་ཧེ་རུ་ཀ།། 
བཅུ་གཅིག་གསུང་གི་ཧེ་རུ་ཀ།། 
བཅུ་གཉིས་པར་ནི་སྐུ་ཡིར་འདོད།། 
བཅུ་གཉིས་དེ་རྣམས་རྡོ་རྗེ་ཆེ།། 
ཧེ་རུ་ཀ་སྟེ་རྒྱུད་གཞན་མེད།། 
འཁོར་ལོ་གསུམ་སྡོམ་ཧེ་རུ་ཀ།། 
དེ་རྣམས་དབྱིབས་ནི་ཅི་འདྲ་བ།། 
སྐུ་མདོག་རང་རང་འཁོར་ལོ་ལས།། 
བློ་ལྡན་རྣམས་ཀྱིས་མཚོན་པར་བྱ།། 
ཞེས་བྱ་བ་ནི་སྙིང་པོའི་འཁོར་ལོ་སྟེ་གཉིས་པའོ།།།། 
དེ་ནས་དེ་རྒྱབ་ཡོན་ཏན་ཀུན།། 
ཞེས་བྱའི་འཁོར་ལོ་དཀར་དམར་བ།། 
རྡོ་རྗེའི་རྩིབས་ཀྱི་དབུས་སྦྱིན་པ།། 
ཕོ་ཉ་མ་མཆོག་སུམ་ཅུ་དྲུག།
བྲམ་ཟེ་རྒྱལ་རིགས་རྗེའུ་རིགས་མོ།། 
དམངས་མོ་གཏུམ་མོ་ཁྱི་འཚོང་མ།། 
གཡུང་མོ་གར་མ་ཐོད་པ་ཅན།། 
ཉ་པ་མོ་དང་སྨྱིག་དཀར་མ།། 
དུང་མཁན་མོ་དང་ཐ་ག་མོ།། 
ཁུར་བ་མཁན་མོ་ཤིང་བཟོ་མ།། 
ཕྲེང་མ་ཁ་མ་ཚོས་མ་དང་།། 
སྲིན་བལ་བྱེད་མ་ཕོ་ཉ་མོ།། 
བཤང་འཕྱག་མ་དང་རྩི་མཁན་མ།། 
ཆང་འཚོང་ལྡུམ་རའི་གཉེར་པ་མོ།། 
རྒྱལ་པོས་བཀྲབས་མ་ཤན་པ་མོ།། 
སོ་རྩི་འཚོང་བར་བྱེད་མ་དང་།། 
གསེར་མགར་མོ་དང་ལྕགས་མགར་མོ།། 
ནོར་བུ་བརྒྱུད་མ་ནགས་པ་མོ།། 
ཀླ་ཀློ་ཨོ་ཌི་ཚོང་པ་མོ།། 
རྡོ་བཟོ་མ་དང་ཞིང་ལས་མ།། 
ཀོ་ལྤགས་མོ་སྟེ་རྣལ་འབྱོར་མ།། 
འདི་རྣམས་འཁོར་ལོའི་ཁ་དོག་གོ།། 
ལྷག་མ་ཐམས་ཅད་སྙིང་པོ་ཡི།། 
འཁོར་ལོ་ཇི་བཞིན་ཤེས་པར་བྱ།། 
འདིར་ནི་ཞིང་དུ་ཤེས་བྱ་སྟེ།། 
འདོད་ཁམས་རིགས་ཀུན་བདག་ཉིད་དང་།། 
གཉིས་པའི་གླིང་ཞེས་བྱ་བར་བཤད།། 
རང་གི་ཤེས་རབ་ཐབས་བདག་ཉིད།། 
འོད་བྱེད་པ་ཡི་ས་དེ་བཞིན།། 
བླ་མ་རང་ཉིད་མཆོད་པར་བྱ།། 
རང་མིང་བརྗོད་པའི་སྔགས་ལ་ནི།། 
ཐོག་མར་ཕྱག་འཚལ་རབ་ཏུ་གྲགས།། 
ཧཱུྃ་ཧཱུྃ་ཕཊ་ཀྱི་ཡི་གེ་མཐར།། 
དེ་ལྟར་འཁོར་ལོ་ཀུན་ལ་བྱ།། 
དེ་ཡི་ཕྱི་རོལ་ཟླུམ་པོར་སྦྱིན།། 
རི་མོ་གཉིས་ནི་གནག་དང་སྔོ།། 
སྒོ་དང་རྟ་བབས་ཁ་ཁྱེར་དང་།། 
དྲ་བ་དྲ་བ་ཕྱེད་པས་མཛེས།། 
ཤར་གྱི་སྒོ་ཡི་དབུས་སུ་ཡང་།། 
མཁའ་འགྲོ་མ་འདྲའི་ཁྭ་གདོང་མ།། 
བྱང་དུ་འུག་པའི་གདོང་ཅན་མ།། 
ནུབ་ཏུ་ཁྱི་གདོང་ཅན་མ་དང་།། 
ལྷོ་རུ་ཕག་གི་གདོང་ཅན་ཏེ།། 
ཁ་དོག་ལཱ་མ་སོགས་འདྲ་མཆོག།
མེ་དང་བདེན་བྲལ་རླུང་དང་ནི།། 
དབང་ལྡན་མཚམས་ན་གནས་པ་མོ།། 
གཤིན་རྗེ་བརྟན་མ་ཕོ་ཉ་མོ།། 
མཆེ་གཙིགས་འཇོམས་མ་རིམ་ཇི་བཞིན།། 
ཁ་དོག་གཉིས་གཉིས་མཉམ་པར་བྱ།། 
ཞལ་ནི་རྗེས་སུ་མཐུན་རིམ་པས།། 
ཤར་དང་བྱང་དང་ནུབ་དང་ནི།། 
ལྷོ་ཡི་ས་གཞི་རྟག་པ་རུ།། 
གནག་དང་སྔོ་དང་ལྗང་དང་དམར།། 
སེར་པོ་ཡི་ནི་མདོག་ཏུ་བྱ།། 
ལྷན་སྐྱེས་དཀྱིལ་འཁོར་དེ་བཞིན་དུ།། 
གང་ཕྱིར་འཁོར་ལོ་རིམ་པ་བཞི།། 
ཆོས་དང་ལོངས་སྤྱོད་རྫོགས་སྤྲུལ་པ།། 
མཇུག་ཏུ་བྱའོ་རིམ་ཇི་བཞིན།། 
འཁོར་ལོ་གཉིས་པར་རི་མོ་གསུམ།། 
གསུམ་པ་ལ་ནི་རི་མོ་བཞི།། 
བཞི་པ་རི་མོ་ལྔའི་བདག་ཉིད།། 
དུར་ཁྲོད་ཀུན་ནས་རིམ་པས་ཏེ།། 
ཕྱི་རོལ་ལ་སོགས་ས་གཞི་ནི།། 
ཟླུམ་པོའི་དབྱིབས་སུ་བྱ་བར་འདོད།། 
འཁོར་ལོ་རི་མོ་ལྔའི་བདག་ཉིད།། 
གྲྭ་བཞི་པ་ལ་ཀུན་དུ་འབར།། 
དེ་ལ་ལྷན་སྐྱེས་འཁོར་ལོ་ཡི།། 
དུར་ཁྲོད་རྣམས་ནི་བཤད་བྱ་སྟེ།། 
གཏུམ་དྲག་ཚང་ཚིང་དེ་བཞིན་དུ།། 
འབར་བས་འཁྲིགས་པའི་ཀེང་རུས་ཅན།། 
འཇིགས་སྡེ་ཤར་ལ་སོགས་པ་ཡི།། 
ཕྱོགས་སུ་གཡོན་སྐོར་ཡོངས་སུ་གནས།། 
ཨཊྚ་ཊྚར་རྒོད་དབང་ལྡན་དུ།། 
དཔལ་གྱི་ནགས་ནི་སྲེག་ཟར་ཏེ།། 
མུན་པ་དྲག་པོ་བདེན་བྲལ་དུ།། 
རླུང་དུ་ཀི་ལི་ཀི་ལི་སྒྲོགས།། 
དུར་ཁྲོད་དྲག་པོའི་གཟུགས་རྣམས་ནི།། 
རོ་ལངས་འབྱུང་པོ་ཅེ་སྤྱང་སྒྲ།། 
རིམ་པ་འདི་ཡིས་གནས་པ་སྟེ།། 
དུར་ཁྲོད་བརྒྱད་པོ་རྣམས་སུ་ཡང་།། 
ཤིང་དང་ཕྱོགས་སྐྱོང་ཀླུ་དབང་སྟེ།། 
ཤིར་ཤིང་ཁྱབ་ནས་ཀྃ་ཀ་ལི།། 
ཙུ་ཏའི་ཤིང་དང་ནྱ་གྲོ་དྷ།། 
དེ་བཞིན་ཀ་རཉྫ་ཀ་ཉིད།། 
ལ་ཏཱ་པར་ཀ་ཊི་དང་པི་ཐ་བ།། 
དབང་པོ་ནོར་སྦྱིན་དེ་བཞིན་དུ།། 
ཀླུ་དབང་དང་ནི་གཤིན་རྗེའི་བདག།
དབང་ལྡན་དེ་ནས་སྲེག་ཟ་དང་།། 
སྲིན་པོའི་དབང་པོ་རླུང་བདག་པོ།། 
ནོར་རྒྱས་འཇོག་པོ་དེ་བཞིན་དུ།། 
སྟོབས་ཀྱི་རྒྱུ་དང་པདྨ་ཉིད།། 
པད་ཆེན་ཧུ་ལུ་ཧུ་ལུ་དང་།། 
རིགས་ལྡན་དང་ནི་དུང་སྐྱོང་ངོ།། 
སྒྲོགས་པ་དང་ནི་འུར་སྒྲོགས་དང་།། 
དྲག་པོ་འཁྱིལ་པ་མཐུག་དེ་བཞིན།། 
གང་བ་ཆར་འབེབས་གཏུམ་པོ་སྟེ།། 
འདི་རྣམས་སྤྲིན་གྱི་བདག་པོའོ།། 
འདིར་ནི་དུར་ཁྲོད་ཐམས་ཅད་ལ།། 
རྡོ་རྗེ་ཕྲེང་བ་རྣམ་པར་སྦྱིན།། 
ཐམས་ཅད་ཀྱང་འདིར་དེ་བཞིན་བྱ།། 
ཕྱི་དང་ནང་དུ་འདོད་པ་ཡིན།། 
ཞེས་བྱ་བ་ནི་གསུམ་པ་ཡོན་ཏན་གྱི་འཁོར་ལོའོ།།།། 
དེ་ནས་ཕྱི་རོལ་ནམ་མཁའ་ཡི།། 
འཁོར་ལོ་འདམ་སྐྱེས་སྔོན་པོ་མཚུངས།། 
སུམ་ཅུ་དྲུག་རྩིབས་དབུས་སུ་ཡང་།། 
མཁའ་སྤྱོད་རྣལ་འབྱོར་མ་འདི་རྣམས།། 
མིའམ་ཅི་མོ་དྲི་ཟ་མོ།། 
ཧུ་ཊུ་ཀ་མ་བཱ་ཊ་བ་མ་དེ་བཞིན་དུ།། 
པི་ཝང་གླིང་བུ་མུ་ཀུན་ད་མ་དང་།། 
རྫ་རྔ་མ་དང་ངེས་པར་གག་ག་རི།། 
ཆ་ལང་མ་དང་ཤཱེ་ལེན་དྲི་ཀི་མ།། 
གླུ་མ་ཀ་ར་ཌ་དང་ཏ་མ་ཌཱ་མཆོག་དང་།། 
གར་མ་སྒེག་མོ་ཊཀ་ཀ་མ་དང་ནི།། 
ཏཱ་ལི་ཤ་ར་ཎ་མོ་རྔ་ཆེན་མ།། 
མཽ་དྲི་རྒྱུད་ཅན་མ་དང་མ་རུ་མ།། 
ན་ལ་བ་མོ་དེ་བཞིན་ཌྷམ་བ་ཀི།། 
ཌམ་རུ་མ་དང་ཌུན་ཌཱུ་ཀི་དེ་བཞིན།། 
ཟངས་དུང་མ་དང་རྭ་དུང་མ་དེ་བཞིན།། 
བྷུ་ཀི་མ་དང་དྲིལ་བུ་མ་དང་དྲིལ་ཆུང་མ།། 
གཡེར་ཁ་མ་དང་དེ་བཞིན་ཌ་ཀོ་ལིཀ་མ་དང་།། 
དུང་མ་དང་ནི་དབྱངས་ལྡན་མ་དེ་བཞིན།། 
འཁོར་མ་མཆོག་གི་དབང་ཕྱུག་མོ།། 
ཁ་དོག་སྣ་ཚོགས་བཀྲ་བའམ།། 
ཡང་ན་འཁོར་ལོའི་ཁ་དོག་གོ།། 
ཉེ་བའི་ཞིང་ན་གནས་པ་མོ།། 
གླིང་ནི་གསུམ་པ་མོ་མཆོག་གོ།། 
མཁའ་ལ་སྤྱོད་མའི་རིགས་སུ་བྱོན།། 
གླིང་འདི་ལ་ནི་ཡང་དག་གནས།། 
ས་ནི་འོད་འཕྲོ་ཅན་དེ་དང་།། 
རང་རང་གནས་སོགས་ཞིང་མའོ།། 
ཡང་ན་ཌམ་རུ་ཁ་ཊྭཱཾ་ག།
འདིར་ནི་སླར་ཡང་སྤངས་ནས་སུ།། 
རང་རང་མཚན་མ་སོ་སོའི་ཚུལ།། 
ཇི་ལྟར་འདོད་པར་བྱ་བའོ།། 
འཁོར་ལོ་ཀུན་གྱི་ཅོད་པན་ལ།། 
རང་གི་བདག་པོས་བྱ་བའོ།། 
འདིར་ནི་ཤེས་རབ་ཐབས་བདག་ཉིད།། 
རིགས་ལྡན་བདག་ཉིད་རིགས་ཅན་མའོ།། 
ཇི་ལྟར་རྒྱན་ལ་སོགས་མང་པོ།། 
ལྷག་མ་སྔོན་བཞིན་བྱ་བའོ།། 
འཁོར་ལོ་ཀུན་དུ་སྤྱན་གསུམ་དང་།། 
ཕྱོགས་ཀྱི་གོས་འཆང་རྗེས་འགྲོ་མའོ།། 
ཞེས་བྱ་བ་ནི་ནམ་མཁའི་འཁོར་ལོ་སྟེ་དང་པོའོ།།།། 
དེ་ནས་ཕྱི་རོལ་རླུང་འཁོར་ལོ།། 
སྔོན་པོ་སྣ་ཚོགས་པ་ཡི་མདོག།
རྡོ་རྗེའི་རྩིབས་དབུས་སྦྱིན་བྱ་བ།། 
རྣལ་འབྱོར་མ་རྣམས་རིམ་ཇི་བཞིན།། 
ནམ་མཁའི་སྙིང་པོ་ལས་གཞན་མིང་།། 
བློ་དང་ལྡན་པས་ཤེས་པར་བྱ།། 
མཁའ་ལྡིང་ངང་མོ་བཀྲ་བ་མོ།། 
བྱ་རོག་བྱ་གར་སྲེག་པ་མོ།། 
རྨ་བྱ་ཟངས་ཀྱི་གཙུག་པུད་མ།། 
གུ་ད་བུ་ལི་འཇམ་པ་མོ།། 
ཕུག་རོན་བྱ་རོག་ཆེན་མོ་དང་།། 
ག་ཌི་ནི་དང་གོང་མ་སྲེག།
ནེ་ཙོ་སྔགས་མ་བཞད་མོ་དང་།། 
བྱ་རྒོད་འུག་མ་མཆིལ་པ་མོ།། 
ཤིང་བྱེའུ་མོ་དང་ངུར་པ་མ།། 
བྲི་ཀྵ་ར་ཎཱི་ཀཀྐ་པའི།། 
སོ་བྱ་མོ་དང་བྱི་ལ་མོ།། 
ལྕུག་མའི་མགྲིན་དང་སཱ་རི་མོ།། 
ཁྲ་མོ་གུར་གུམ་ལྕེ་ཅན་མ།། 
བཱ་ཊི་རཱི་ཀཱ་ཀྃ་ཛཾ་གྷ་མོ།། 
ཧོར་མོ་ཀཾ་ཀ་མོ་དེ་བཞིན།། 
དཏྣ་རི་མོ་རི་དགས་དགྲ།། 
དེ་ལྟར་རྣལ་འབྱོར་མའི་འཁོར་ལོ།། 
འཁོར་ལོའི་ས་གཞི་གང་འདྲའི་མདོག།
ཡང་ན་རང་རང་ལས་ཤེས་བྱ།། 
ཕྱག་སོགས་དེ་བཞིན་སྔོན་དང་མཚུངས།། 
ཐམས་ཅད་ཤེས་རབ་ཐབས་བདག་ཉིད།། 
འདུན་ས་ལ་ནི་གནས་མ་མཆོག།
སྦྱོང་དཀའི་སར་ནི་ཤེས་བྱ་སྟེ།། 
གླིང་ནི་བཞི་པ་མར་འདོད་དོ།། 
འཁོར་ལོ་འདི་ནི་སྒོང་སྐྱེས་དང་།། 
ཡོན་ཏན་གསུམ་གྱི་དབྱེ་བ་ཅན།། 
གསུམ་གྱི་བདག་ཉིད་གསུམ་པ་ཡི།། 
འཁོར་ལོ་དྲོད་གཤེར་སྐྱེས་གཟུགས་ཅན།། 
བཞི་པ་མངལ་སྐྱེས་ཞེས་བྱ་བ།། 
འཁོར་ལོ་གསུམ་གྱི་བདག་ཉིད་འདོད།། 
ཞེས་བྱ་བ་ནི་རླུང་གི་འཁོར་ལོ་སྟེ་གཉིས་པའོ།།།། 
དེ་ནས་ཕྱི་རོལ་གྱི་བཤད་བྱ།། 
འཁོར་ལོ་ས་ཡི་མིང་ཅན་མཆོག།
ཁ་དོག་སེར་པོའི་རང་བཞིན་ལ།། 
སུམ་ཅུ་དྲུག་རྩིབས་རྣམས་ཀྱིས་སྤྲས།། 
རྣལ་འབྱོར་མ་ནི་སུམ་ཅུ་དྲུག།
ས་སྤྱོད་མ་རྣམས་རིམ་ཇི་བཞིན།། 
སེང་མོ་སྟག་མོ་བྷིམྦྷ་རི་བོང་མ།། 
གླང་ཆེན་རི་དགས་བྱི་ལ་མོ།། 
བ་དང་མ་ཧེ་མོ་རྟ་མོ།། 
ཅེ་སྤྱང་མོ་དང་སེ་མོ་འབྲི།། 
བྱི་བ་བོང་མོ་བྷི་ཌི་མ།། 
ར་མོ་ལུག་མོ་རིམ་པ་བཞིན།། 
ཁྱི་མོ་ཕག་མོ་དོམ་མོ་དང་།། 
ཌ་ན་ཌ་རི་མོ་མཽ་ཛྙཱ་ཀ།། 
དྲེད་མོ་དང་ནི་སྒེག་མོ་དང་།། 
ནགས་མ་དང་ནི་ཁྱི་ཆེན་མོ།། 
བྱ་རོག་ཆེན་མོ་ཁ་སྒོ་མ།། 
སྦྲུལ་མོ་སྤྲ་མོ་རྔ་མོ་དང་།། 
སྲེ་མོ་རྩངས་མོ་ཕུག་པ་མོ།། 
གྲོང་ན་གནས་པ་མ་མཆོག་གོ།། 
དེ་ལྟར་འཁོར་ལོའི་མདོག་བཞིན་མ།། 
ཡང་ན་རང་རང་ཁ་དོག་གོ།། 
ལྷ་མོ་ཤེས་རབ་ཐབས་བདག་ཉིད།། 
ཉེ་བའི་འདུན་སར་གནས་པ་མོ།། 
མངོན་དུ་གྱུར་པའི་ས་ཉིད་དང་།། 
དེ་ནི་ཤེས་རབ་ཕ་རོལ་ཕྱིན།། 
ལྔ་པའི་གླིང་དུ་གནས་པ་མོ།། 
མཚོན་ཆ་ལ་སོགས་སྔོན་བཞིན་ནོ།། 
ལུས་ནི་བུད་མེད་རྣམ་པའི་གཟུགས།། 
གདོང་པ་རང་གི་དངོས་པོར་འདོད།། 
ཤར་དང་བྱང་དང་ནུབ་དང་ནི།། 
ལྷོ་ཡི་སྒོ་རུ་ཤེས་བྱ་བ།། 
ཚངས་མ་དབང་ཕྱུག་ཆེན་པོ་མ།། 
གཞོན་ནུ་ཁྱབ་འཇུག་མ་དེ་བཞིན།། 
ཕག་མོ་དབང་མོ་གཏུམ་མོ་དང་།། 
དཔལ་ཆེན་མོ་ནི་གྲྭ་རྣམས་སུ།། 
སྒོ་རུ་གཟུགས་དང་མཚན་མ་ནི།། 
མཁའ་འགྲོ་མ་སོགས་བཞིན་དུ་གྲགས།། 
གྲྭ་རུ་བརྟན་མ་ལ་སོགས་བཞིར།། 
ཤེས་བྱ་འདིར་ནི་རི་མོ་གསུམ།། 
སྐུ་གསུང་ཐུགས་ཀྱི་ཆོས་རྣམས་སོ།། 
ཆོས་ཀྱི་འཁོར་ལོ་ཤིན་ཏུ་མཛེས།། 
དུར་ཁྲོད་རྣམས་ནི་བརྗོད་བྱ་སྟེ།། 
མེ་ཡི་འཁོར་ལོའི་དབུས་སུ་ནི།། 
གསོད་དང་ཀུན་དུ་སྐྲག་བྱེད་དང་།། 
འཇིགས་པ་ཆེ་དང་འཇིགས་བྱེད་དང་།། 
དྲག་པོའི་དུར་ཁྲོད་དེ་བཞིན་དུ།། 
གཡོན་སྐོར་དུ་ནི་རྣམ་པར་དགོད།། 
སྐྲོད་བྱེད་དང་ནི་སྡང་བྱེད་དང་།། 
ལྐུགས་བྱེད་དང་ནི་རེངས་བྱེད་སླར།། 
དབང་ལྡན་ལ་སོགས་གྲྭ་ལའོ།། 
ཤིང་ནི་རིམ་པས་སྦྱིན་བྱ་སྟེ།། 
གོ་ཡུ་སྟར་ག་ནཱ་ལི་ར།། 
སེ་འབྲུ་བིལ་བའི་ཤིང་དེ་ནས།། 
སྐྱུ་རུ་བི་ཛྙཱ་རཀྴའི་ཤིང་།། 
རིམ་པ་ཇི་བཞིན་རྣམ་པར་དགོད།། 
དབང་པོ་གཤིན་རྗེ་མ་ཆུ་མོ།། 
གནོད་སྦྱིན་འབྱུང་མོ་དྲང་སྲོང་མ།། 
སྲིན་མོ་རླུང་གི་ཆུང་མ་སྟེ།། 
འཇིག་རྟེན་སྐྱོང་མ་སྦྱིན་པར་བྱ།། 
ཀླུ་མོ་སྲིན་མོ་ཐམས་ཅད་ནི།། 
འདིར་ནི་རྣམ་པ་ཀུན་དུ་སྦྱིན།། 
དེ་ལྟར་དཀྱིལ་འཁོར་འཁོར་བཤད་ལ།། 
ཕུན་སུམ་ཚོགས་པ་ཐམས་ཅད་སྦྱིན།། 
ལས་ཀྱི་རྗེས་མཐུན་སྐུ་མདོག་ཅན།། 
དེར་ནི་གཙོ་བོ་བསྒོམ་པར་བྱ།། 
ཞེས་བྱ་བ་ནི་འཁོར་ལོ་གསུམ་པ་སའི་དཀྱིལ་འཁོར་ལ་རིམ་པ་གཉིས་དང་བཅས་པའོ།།།། 
དེ་ནས་ཕྱི་རོལ་སླར་ཡང་འདིར།། 
མེ་ཡི་འཁོར་ལོ་བདག་གིས་བཤད།། 
ཁ་དོག་དམར་པོ་འབར་ཆེན་མོ།། 
སུམ་ཅུ་དྲུག་རྩིབས་རྣམས་མཆོག་ལ།། 
རྣལ་འབྱོར་མ་སླར་དགོད་བྱ་བ།། 
ལྷ་སོགས་རིགས་ལས་བྱུང་མ་སྟེ།། 
ལྷ་མོ་ཀླུ་མོ་གནོད་སྦྱིན་མོ།། 
འབྱུང་མོ་ངོ་བོ་ཙམ་པོའོ།། 
དེ་ཀུན་གསུངས་པ་འདི་ནི་ཅི།། 
ལྷ་ཡི་རིགས་བྱུང་བཤད་པར་བྱ།། 
མ་དང་ཆུང་མ་སྲིང་མོ་དང་།། 
བུ་མོ་སྲིང་མོའི་བུ་མོ་དང་།། 
ཕ་ཡི་སྲིང་མོ་དེ་དང་ནི།། 
ཞང་པོ་ཡི་ནི་ཆུང་མ་དང་།། 
ཆུང་མའི་སྤུན་ཟླ་མ་དང་ནི།། 
དེ་ཉིད་ཀྱི་ནི་ཕ་ཡི་མ།། 
ཆུང་མ་ཡི་ནི་ཕྱི་མོ་དང་།། 
མ་ཡི་མ་དང་གཉེན་མོ་དང་།། 
མ་ཡི་སྤུན་ཟླའི་བུ་མོ་དང་།། 
རང་གི་ཕྱི་མོའི་སྤུན་ཟླ་དང་།། 
སྤུན་ཟླའི་བུ་མོ་དེའི་བུ་མོ།། 
ཕ་ཡི་མ་དང་ཕྱི་མོ་དང་།། 
ཁུ་བོ་ཡི་ནི་ཆུང་མ་དང་།། 
བུ་མོའི་བུ་ཡི་ཆུང་མ་དང་།། 
སླར་ཡང་ཆུང་མའི་སྤུན་ཟླ་དང་།། 
རང་ཕའི་སྲིང་མོའི་བུ་མོ་དང་།། 
དེ་ཉིད་ཀྱི་ནི་རང་རིགས་སྐྱེས།། 
སྤུན་ཟླའི་ཆུང་མ་བུ་མོ་དང་།། 
བུ་ཉིད་ཀྱི་ནི་ཆུང་མ་དང་།། 
བུ་མོའི་ཁྱོ་ཡི་མ་ཡི་ནི།། 
བུ་ཉིད་ཀྱི་ནི་སྒྱུག་མོ་དང་།། 
བུ་མོའི་བུ་མོར་ཡང་དག་བཤད།། 
ཕོ་ཉ་སུམ་ཅུ་དྲུག་རྣམས་སོ།། 
ཁ་དོག་དམར་པོར་ཡང་དག་གྲགས།། 
མཚོན་ཆ་ལ་སོགས་སྔར་དང་མཚུངས།། 
ས་ནི་རིང་དུ་སོང་ཉིད་དང་།། 
དྲུག་པའི་གླིང་དུ་གནས་པ་མོ།། 
འདུ་བར་རྟག་ཏུ་ཤེས་བྱ་སྟེ།། 
ཤེས་རབ་ཐབས་བདག་ངོ་བོ་ཅན།། 
ནུས་པའི་འཁོར་ལོར་འདི་རྟག་ཏུ།། 
ཤེས་བྱ་རང་འདྲའི་མཛེས་མའོ།། 
ཀུན་དུ་རྡོ་རྗེའི་ཕྲེང་ལ་སོགས།། 
ལུགས་འབྱུང་ལུགས་ལས་བཟློག་པ་ཡིས།། 
གཡོན་དང་གཡས་པའི་ལག་པ་ཡིས།། 
འདིར་ནི་མཆོད་པ་བྱེད་པ་ཡིན།། 
ཕྱུགས་རྣམས་ཀྱི་ནི་ཤ་ཐམས་ཅད།། 
ཀུན་དུ་སོན་པར་དབུལ་བར་བྱ།། 
བཏུང་བ་རྣམ་པ་སྣ་ཚོགས་དབུལ།། 
བལྡག་བྱ་སྣ་ཚོགས་ཉིད་དེ་བཞིན།། 
རང་རང་སྟན་ལས་ལངས་ནས་ནི།། 
བླ་མ་རྡོ་རྗེ་འཛིན་པ་མཆོད།། 
སླར་ཡང་འོངས་ནས་འཁོར་ལོ་ཡི།། 
མཆོད་པ་བཅུ་གཉིས་རྣམས་ལའོ།། 
ཞེས་བྱ་བ་ནི་ལོངས་སྤྱོད་རྫོགས་པའི་འཕར་མའི་མེའི་འཁོར་ལོ་དང་པོའོ།།།། 
དེ་ནས་དེ་ཡི་ཕྱི་རོལ་བཤད།། 
ཆུ་ཡི་འཁོར་ལོ་རྫུ་འཕྲུལ་ཆེ།། 
མདོག་དཀར་སུམ་ཅུ་དྲུག་རྩིབས་ལ།། 
རྣལ་འབྱོར་མ་ནི་རིམ་པས་བསྒོམ།། 
མ་ཀ་ར་མོ་རུས་སྦལ་ཉ།། 
སྦལ་མོ་རུས་སྦལ་ཆུ་སྲམ་མོ།། 
སྡིག་ནག་གགྒར་མ་ཤྲཱི་ལི་མ།། 
ཆུ་ཡི་ཕུག་མ་སྲིན་བུའི་གདོང་མ་དང་།། 
ཆ་ག་པ་མོ་ཀ་ཀ་རུ་མོ་སུ་ས་མོ།། 
ཆུ་བྱི་མོ་དང་གྲོག་མོའི་གདོང་མ་དང་།། 
ཆུ་ཡི་མི་མོ་དང་ནི་རྒོད་མ་དང་།། 
གླང་ཆེན་མོ་དང་སྟག་མོ་ཅེ་སྤྱང་མོ།། 
ཆུ་སྦྲུལ་མོ་དང་དུང་མོ་འགྲོན་བུ་མ།། 
ཉ་ཕྱིས་མ་དང་ནོར་བུ་ཛིང་གུ་ར་མ་དང་།། 
ལི་ས་མོ་དང་དུད་དུ་ར་མ་ཀརྞྞ་ཊཱ།། 
ཕ་ཊཀ་མོ་དཱ་བ་ཀ་མ་ཀྲི་མ་མོ།། 
ཛུ་ཥ་ཛུ་ཥཱི་མ་དང་ཤ་སྦྲང་མ་ཀ་ལཱ་མ།། 
ལྷ་ཡི་གཙོ་མོ་མཆོག་རྣམས་སོ།། 
དེ་ལྟར་ཁ་དོག་རང་བཞིན་ནི།། 
དཀར་མོའམ་རང་རང་རིགས་སྐྱེས་པ་མོ།། 
གདོང་ནི་རང་རང་གཟུགས་ཀྱིས་ཏེ།། 
རྣལ་འབྱོར་མའི་རིམ་ཇི་བཞིན་ནོ།། 
ཉེ་བའི་འདུ་བ་ཉིད་དང་ནི།། 
ས་ནི་མི་གཡོ་བ་མཆོག་གོ།། 
བདུན་པའི་གླིང་དུ་གནས་པར་ནི།། 
ཤེས་བྱ་མཚོན་ཆ་སྔོན་བཞིན་ནོ།། 
ཡང་ན་གང་བའི་རི་སོགས་ཀྱི།། 
མི་རྣམས་སུམ་ཅུ་དྲུག་ལྷའོ།། 
གནས་སོགས་རིམ་པས་དེ་རྣམས་སུ།། 
མི་མོ་དངོས་སུ་ཡང་དག་བྱ།། 
འཛམ་བུའི་གླིང་འདི་དེ་ཡིས་ནི།། 
དུམ་བུ་བཅུ་གཉིས་ཀྱིས་བརྒྱན་པའོ།། 
བ་ཚ་ཞེས་བྱའི་རྒྱ་མཚོར་ནི།། 
དེ་རུ་གཏོགས་པའི་སྐྱེ་བོ་རྣམས།། 
དྲོད་གཤེར་སྐྱེས་དང་འདུ་འཕྲོད་ལས།། 
སྐྱེས་པའམ་མངལ་ནས་སྐྱེས་པར་བསམ།། 
འཁོར་ལོ་འདི་ནི་དྲོད་གཤེར་སྐྱེས།། 
མེ་ཡི་འཁོར་ལོ་མངལ་སྐྱེས་སོ།། 
མཚན་ཉིད་ཐམས་ཅད་ཡོངས་རྫོགས་པའི།། 
ཤེས་རབ་ཐབས་བདག་ཉིད་རང་ངོ།། 
ཞེས་བྱ་བ་ནི་ཆུའི་འཁོར་ལོ་སྟེ་གཉིས་པའོ།།།། 
དེ་ནས་དེ་ཡི་ཕྱི་རོལ་འཆད།། 
ཀུན་ནས་ཡེ་ཤེས་འཁོར་ལོའོ།། 
སུམ་ཅུ་དྲུག་རྩིབས་སྣ་ཚོགས་མདོག།
ལྷ་མིན་མོ་ཡི་རིགས་རིམ་པས།། 
ཏིལ་མཆོག་མ་དང་ཕུལ་དུ་བདེ།། 
ལྷ་ཡི་བུ་མོ་དགའ་ཆེན་མ།། 
དགའ་དང་དགར་གྲགས་པདྨ་ཅན།། 
དུང་ཅན་སྣ་ཚོགས་གླང་ཆེན་མ།། 
གཟུགས་ཆེན་མ་དང་གཟུགས་མཛེས་མ།། 
འོད་ཆགས་རྣམ་སྒེག་བདེ་བ་མོ།། 
མེ་ཏོག་འདོད་མ་ཨུཏྤལ་དཀར།། 
ཨུཏྤལ་སྔོ་དང་མཛེས་མ་དང་།། 
འདོད་ཆགས་མ་དང་འདོད་ཆགས་ཆེ།། 
རོལ་གྲགས་མ་དང་རོལ་ཆེན་མ།། 
མྱོས་མ་དང་ནི་མྱོས་དགའ་མ།། 
འདོད་པ་མོ་དང་འདོད་ཆེན་མ།། 
བདེ་ལས་བྱུང་དང་བདེ་ལྡན་མ།། 
མཐུན་མཆོག་མོ་དང་བྱམས་པ་མོ།། 
སྐལ་བཟང་ལྡན་མ་སྐལ་བཟང་མོ།། 
དམའ་བ་མོ་དང་ཞུམ་པ་མོ།། 
སྐྱེ་གཟུགས་མར་ནི་གྲགས་པ་སྟེ།། 
རྣལ་འབྱོར་མ་ཡི་གཙོ་མོ་མཆོག།
ཐམས་ཅད་ཤེས་རབ་ཐབས་བདག་ཉིད།། 
རྣམ་པ་སྣ་ཚོགས་མདོག་དེ་བཞིན།། 
ཕྱག་དང་མཚོན་ཆ་སྔོན་བཞིན་ཤེས།། 
ལེགས་པའི་བློ་གྲོས་ས་དེ་བཞིན།། 
དུར་ཁྲོད་རིན་པོ་ཆེར་སྣང་བ།། 
རང་འབྱུང་བདེ་བ་བྱེད་པ་པོ།། 
དེ་ཕྱིར་ལོངས་སྤྱོད་རྫོགས་སྐུ་དང་།། 
དཀྱིལ་འཁོར་འཁོར་ལོ་གསུམ་པ་ལ།། 
དགའ་བ་བཞི་ནི་དག་པ་ཡིས།། 
ཀུན་ནས་རི་མོ་བཞི་ཅན་ནོ།། 
ཤར་ལ་སོགས་པའི་སྒོ་བཞི་རུ།། 
རྣལ་འབྱོར་མ་རྣམས་རིམ་ཇི་བཞིན།། 
དཀར་མོ་ཆོམ་རྐུན་རོ་ལངས་མ།། 
ཟ་ཕོད་མ་ཡང་རྣམ་པར་དགོད།། 
གྲྭ་ལ་གནས་པའི་ལྷ་མོ་བཞི།། 
སྦོས་མོ་རི་ཁྲོད་མ་དེ་བཞིན།། 
གཏུམ་མོ་དང་ནི་གཡུང་མོ་སྟེ།། 
རིམ་པས་སྔོན་བཞིན་རྟག་ཤེས་བྱ།། 
ཕྱི་རོལ་དུར་ཁྲོད་འཁོར་ལོ་ནི།། 
ཆུ་ཡི་དཀྱིལ་འཁོར་དབུས་སུ་སྟེ།། 
བྱིས་པ་འཆི་དང་ལྷག་མ་ཟ།། 
གཡུལ་དྲག་མོ་དང་མཆེ་བ་ཀུན།། 
ཤར་ལ་སོགས་པར་གཡོན་སྐོར་དུ།། 
དེ་ལྟར་བརྩེ་བ་ཆེན་པོས་བསམ།། 
དུ་བ་མུན་ནག་དང་ནི་མེ།། 
ཧཱ་ཧཱའི་སྒྲ་དང་སྒྲ་ཆེན་ནོ།། 
ཤིང་ནི་ཙནྡན་ག་པུར་དང་།། 
ཛཱ་ཏི་ཕ་ལ་དང་ཨེ་ལ།། 
ནཱ་ག་གེ་སར་ཙམ་པ་དང་།། 
ཀུན་དུ་རུ་དང་ལྷའི་ཤིང་ངོ།། 
ཕྱོགས་སྐྱོང་རྣམས་ནི་མཚོན་བྱ་བ།། 
ཉི་མ་བསིལ་བ་ས་ཡི་བུ།། 
རི་བོང་ཅན་སྐྱེས་བླ་མ་ཉིད།། 
ངན་སྤོང་ཉི་མའི་བུ་དེ་བཞིན།། 
ལྷ་མིན་མགོ་བོར་ཤེས་བྱ་སྟེ།། 
དྲག་པོའི་གདོང་རྣམས་སུ་བྱའོ།། 
འབར་བ་རལ་གྲི་ཆུ་གྲི་དང་།། 
མདུང་རིང་སྤུ་གྲི་བྲག་དེ་བཞིན།། 
གློག་དང་སྣ་ཚོགས་མཚོན་འབེབས་པར།། 
དུར་ཁྲོད་ཀྱི་ནི་དབུས་སུ་བྱ།། 
རལ་གྲི་མིག་སྨན་རི་ལུ་དང་།། 
རྐང་པ་བྱུག་དང་བཅུད་ལེན་དང་།། 
མཆིལ་ལྷམ་དངུལ་ཆུ་ས་འོག་གི།། 
དངོས་གྲུབ་སྒྲུབ་པ་མཁས་པས་བྱ།། 
ཞེས་བྱ་བ་ནི་ཡེ་ཤེས་ཀྱི་འཁོར་ལོ་སྟེ་ལོངས་སྤྱོད་རྫོགས་པའི་དཀྱིལ་འཁོར་འཁོར་ལོ་གསུམ་གྱི་བདག་ཉིད་དོ།།།། 
དེ་ནས་དེ་ཡི་ཕྱི་རོལ་འཆད།། 
ཐུགས་ཀྱི་འཁོར་འདི་གསལ་བའོ།། 
མདོག་ནག་སུམ་ཅུ་རྩ་དྲུག་རྩིབས།། 
ཐམས་ཅད་རང་བཞིན་སྐྱེས་པ་མཆོག།
ཀླུ་མོ་གནོད་སྦྱིན་མོ་འབྱུང་མོ།། 
ཡི་དགས་དམྱལ་མོ་མནར་མེད་མ།། 
ལྟུང་བ་མོ་དང་བར་མེད་མ།། 
བུམ་མོ་གཤིན་རྗེ་མོ་དེ་བཞིན།། 
ཐིག་ནག་མ་དང་མེ་མདག་མོ།། 
ཚ་བ་མོ་དང་རབ་ཚ་མ།། 
ངུ་འབོད་མ་དང་ངུ་འབོད་ཆེ།། 
མར་ནག་ཏུ་འཚེད་རི་གཉིས་འཚིར།། 
སྡང་མ་རྨོངས་མ་ཕྲག་དོག་མ།། 
ཆགས་མྱོས་སེར་སྣ་སྐུད་པ་མ།། 
གྲངས་མ་རལ་གྲིའི་ནགས་མ་ཉིད།། 
དུ་མ་དང་ནི་མུ་གེ་མ།། 
ནད་དགོན་མ་དང་མཚོན་གྱི་དང་།། 
ཆུ་ཡི་དགོན་པ་མ་དང་ནི།། 
རལ་གྲི་སེན་མོ་རབ་མེད་མ།། 
སྤུ་གྲིའི་སོ་མ་འཁོར་ལོ་མ།། 
གྲུལ་བུམ་མོ་སྟེ་ལྷ་མོ་ཆེ།། 
མདོག་ནི་འཁོར་ལོ་ཅི་འདྲ་བའོ།། 
ཕྱག་དང་མཚོན་ཆ་སྔོན་བཞིན་དུ།། 
ཤེས་བྱ་རང་གི་གཟུགས་ཅན་ནོ།། 
དེ་ལ་ཉེ་བའི་དུར་ཁྲོད་དང་།། 
དེ་ནས་ས་ནི་ཆོས་ཀྱི་སྤྲིན།། 
སེམས་ཀྱི་རང་བཞིན་དག་པ་ཉིད།། 
ཀུན་འགྲོ་འཁོར་ལོ་ཅན་དུ་འདོད།། 
རང་བཞིན་སྤངས་པ་བདག་མེད་པ།། 
འཁོར་ལོ་ཅན་སར་བཞུགས་པའོ།། 
འཁོར་ལོ་རྣམས་ནི་རིམ་ཇི་བཞིན།། 
ཐམས་ཅད་དེ་ལྟར་ཤེས་པར་བྱ།། 
སྒོ་སྐྱོང་མ་ནི་ཐམས་ཅད་ཀྱི།། 
གནས་བཞི་རྣམས་ནི་བཅུ་གཉིས་སོ།། 
དེ་ལྟར་བཅུ་དྲུག་ཤེས་བྱ་བ།། 
སྟོང་པ་ཉིད་ནི་མཁས་པ་ཡི།། 
ཡེ་ཤེས་རྣམ་ཤེས་ངོ་བོའི་ཕྱིར།། 
དུར་ཁྲོད་བཅོམ་ལྡན་འདས་རང་ཉིད།། 
སྤྲུལ་པའི་འཁོར་ལོ་འདི་ལ་ནི།། 
གསུམ་གྱི་བདག་ཉིད་མིང་གིས་སོ།། 
ཕྱི་ནས་གཞན་འདི་ཐམས་ཅད་ནི།། 
འཁོར་ལོ་གཉིས་སུ་བཤད་པར་བྱ།། 
ཞེས་བྱ་བ་ནི་ཐུགས་ཀྱི་འཁོར་ལོའི་དང་པོའོ།།།། 
དེ་ནས་ཕྱི་རོལ་དུ་གཞན་པ།། 
གསུང་གི་འཁོར་ལོ་དེ་བཤད་བྱ།། 
དམར་པོ་བཙོད་ཀྱི་ཁ་དོག་སྟེ།། 
སུམ་ཅུ་དྲུག་རྩིབས་བདག་ཉིད་གཙོ།། 
མཆོད་མ་ཟ་མ་གཉིད་མ་དང་།། 
ལེ་ལོ་མ་ཆོས་སེམས་སྒོམ་མོ།། 
ཁྱིམ་སེམས་བུད་མེད་སེམས་མ་དང་།། 
དོན་སེམས་མ་དང་སྦྱོར་བྲལ་མ།། 
བུ་སེམས་རྣམས་དང་མྱ་ངན་མ།། 
བསམ་གཏན་མ་དང་སྔགས་ཟློས་མ།། 
ངོ་ཚ་ང་རྒྱལ་གདུང་བ་མོ།། 
སེམས་ཅན་དོན་བྱེད་བརྩོན་མ་དང་།། 
རྒྱལ་པོ་སེམས་མ་གཞན་གནོད་མ།། 
ཡེ་ཤེས་ཐོབ་མ་དཀའ་ཐུབ་མ།། 
རྒས་མ་འཆི་བའི་བསམ་ཅན་མ།། 
བདེ་མ་སྡུག་མ་མི་དགེ་མ།། 
ཡོད་དང་མེད་མ་ཉིད་དང་ནི།། 
བླ་མ་སེམས་མ་འགྲོ་བ་མོ།། 
བཟོད་མ་མི་བཟོད་མ་ངལ་མ།། 
ངལ་སོས་མ་དང་བཀྲེས་མ་མཆོག།
ལས་ནི་ཐམས་ཅད་བྱེད་ལྷ་མོ།། 
རང་བཞིན་འཁོར་ལོ་འདི་ཆེའོ།། 
ཁ་དོག་རང་གི་འཁོར་ལོར་གྲགས།། 
ལྷག་མ་འདི་ནི་སྔོན་བཞིན་ནོ།། 
ཤེས་རབ་ཐབས་བདག་ཉིད་ལྷ་མོ།། 
རང་བཞིན་གྱི་ནི་དཀྱིལ་འཁོར་འདི།། 
གདན་བཞི་པའི་རྒྱུད་སྟོང་ཕྲག་ནི།། 
བཅུ་གཉིས་པ་ལ་བཤད་པ་སྟེ།། 
ཡེ་ཤེས་མཁའ་འགྲོ་མ་སོགས་ཀྱི།། 
མཆོད་སོགས་ལྷ་མོར་འདོད་པ་ཡིན།། 
གྲོང་མཐའི་གནས་ནི་འདི་ལྟ་བུ།། 
ཀུན་དུ་འོད་ཀྱི་ས་ཡིན་ནོ།། 
དེ་ལྟར་ཡེ་ཤེས་སོགས་སྐུའི་མཐའ།། 
ཆུ་མེ་རླུང་དང་ནམ་མཁའ་ཡི།། 
བསྐོར་བའི་འཁོར་ལོ་ཞེས་བྱ་བར།། 
རྡོ་རྗེ་མཆོག་མ་ཤེས་པར་བྱ།། 
ཞེས་བྱ་བ་ནི་གསུང་གི་འཁོར་ལོའི་གཉིས་པ་སྤྲུལ་པའི་འཁོར་ལོའོ།།།། 
དེ་ནས་སྐུ་ཡི་འཁོར་ལོ་བཤད།། 
སྐུ་གསུང་ཐུགས་ཀྱི་ཁ་དོག་ཅན།། 
སུམ་ཅུ་རྩ་དྲུག་རྩིབས་དབུས་སུ།། 
རྣལ་འབྱོར་མ་ཡི་འཁོར་སྒྱུར་མའོ།། 
རྒྱལ་ཆེན་བཞི་ཡི་རིས་མ་དང་།། 
སུམ་ཅུ་རྩ་གསུམ་འཁོར་སྒྱུར་མ།། 
འཐབ་བྲལ་དགའ་ལྡན་འཁོར་སྒྱུར་མ།། 
འཕྲུལ་དགའ་མ་དང་དེ་བཞིན་དུ།། 
གཞན་འཕྲུལ་དབང་བྱེད་མ་དང་ནི།། 
ཚངས་རིས་མ་ཡི་འཁོར་ལོ་མ།། 
ཚངས་པ་མདུན་འདོན་མ་དེ་བཞིན།། 
ཚངས་པ་ཆེན་པོའི་འཁོར་སྒྱུར་མ།། 
འོད་ཆུང་ཚད་མེད་འོད་མ་དང་།། 
འོད་གསལ་མ་དང་དགེ་ཆུང་མ།། 
ཚད་མེད་དགེ་བའི་འཁོར་སྒྱུར་མ།། 
དགེ་རྒྱས་མ་དང་སྤྲིན་མེད་མ།། 
བསོད་ནམས་སྐྱེས་མའི་འཁོར་ལོ་དང་།། 
འབྲས་བུ་ཆེ་བའི་འཁོར་སྒྱུར་མ།། 
མི་ཆེ་མི་གདུང་འཁོར་ལོ་མ།། 
ཤིན་ཏུ་མཐོང་སྣང་བཟང་སྣང་མ།། 
འོག་མིན་མ་ཡི་འཁོར་སྒྱུར་མ།། 
ནམ་མཁའ་མཐའ་ཡས་སྐྱེ་མཆེད་མ།། 
རྣམ་ཤེས་མཐའ་ཡས་སྐྱེ་མཆེད་མ།། 
ཅི་ཡང་མེད་པའི་སྐྱེ་མཆེད་མ།། 
འདུ་ཤེས་མེད་དང་འདུ་ཤེས་ནི།། 
མེད་མིན་དམྱལ་མོ་ཡི་དགས་མ།། 
དུད་འགྲོ་མི་མོ་ལྷ་མིན་མོ།། 
གཞལ་མེད་ཁང་སྤྱོད་མ་དེ་བཞིན།། 
ཟླ་བ་ཉི་མ་གཤིན་རྗེ་མོ།། 
དབང་མོ་འཁོར་སྒྱུར་མར་ཤེས་བྱ།། 
རང་གི་འཁོར་ལོའི་མདོག་བཞིན་བྱ།། 
ཕྱག་དང་མཚོན་ཆ་སྔར་བཞིན་ནོ།། 
ཤེས་རབ་ཐབས་ཀྱི་རང་བཞིན་ཏེ།། 
ཉེ་བའི་གྲོང་མཐར་ཡང་དག་གནས།། 
ས་ནི་མོས་པ་སྤྱོད་པ་སྟེ།། 
འདི་རྣམས་འཁོར་ལོ་བཅུ་གཉིས་སོ།། 
འཁོར་ལོ་འདི་ནི་གྲུ་བཞི་སྟེ།། 
སྤྲུལ་པའི་སྐུར་ནི་འདུ་ཤེས་སོ།། 
རི་མོ་ལྔ་ནི་མེ་ལོང་སོགས།། 
ཐམས་ཅད་མཚན་ཉིད་ཀྱིས་མཚན་པའོ།། 
བརྒྱད་གཉིས་ལྷ་མོས་བྱས་པ་ཡི།། 
མཆོད་པའི་དཀྱིལ་འཁོར་བཞི་ལའོ།། 
ཕྱི་རོལ་དུར་ཁྲོད་བརྒྱད་རྣམས་ཏེ།། 
སྒོ་སྐྱོང་མ་ནི་རིམ་ཇི་བཞིན།། 
ཤར་དུ་ཆུ་སྐྱེས་དཀར་མོ་བསྒོམ།། 
བྱང་དུ་གན་དྷ་རི་མའོ།། 
ནུབ་ཏུ་རྡོ་རྗེ་གར་མ་སྟེ།། 
ལྷོ་རུ་རྟ་རྒོད་མ་ཡི་ཁ།། 
གྲྭ་ཡི་ཆར་ནི་ལྷ་མོ་བཞི།། 
དབང་ལྡན་ལ་སོགས་རིམ་ཇི་བཞིན།། 
ལྷ་མོ་རྡོ་རྗེ་འབར་ཞལ་དང་།། 
རྡོ་རྗེ་ཁྲོ་གཉེར་མའི་ཞལ་དང་།། 
རྡོ་རྗེ་འཐུབ་མ་གཏུམ་མོ་སྟེ།། 
ཁ་དོག་ལ་སོགས་སྔོན་བཞིན་ནོ།། 
དྲག་མོ་ཆེན་མོ་གཙིགས་པའི་ཞལ།། 
འབར་བའི་ཕྲེང་བས་རྣམ་མཛེས་མའོ།། 
དཔའ་བོ་རྣམས་ཀྱི་མདོག་དང་གཟུགས།། 
རྣལ་འབྱོར་མ་ཀུན་ཇི་ལྟ་བའོ།། 
ཀུན་ལ་མགོ་བོའི་ཕྲེང་བས་བརྒྱན།། 
དཔའ་བོ་རྣམས་ལ་དར་ཕྲེང་ཅན།། 
རལ་པའི་ཅོད་པན་དཔའ་དེ་རྣམས།། 
ཡན་ལག་ཀུན་ལ་ཐལ་བས་བསྐུས།། 
རྣལ་འབྱོར་མ་ཡི་མཐོ་ཞིང་འཕྲེང་།། 
ལག་གདུབ་སྤྱི་གཙུག་བརྒྱན་པ་དང་།། 
མཚན་ཉིད་ཐམས་ཅད་ཡང་དག་རྫོགས།། 
ཕག་མོའི་རིགས་ལས་བྱུང་བའོ།། 
དཔའ་བོ་ཀུན་གྱི་མིང་རྣམས་ནི།། 
ཐོག་མའི་འཁོར་ལོ་ལ་སོགས་མཆོག།
རྡོ་རྗེ་མཁའ་འགྲོ་དེ་བཞིན་དུ།། 
སྣ་ཚོགས་པདྨ་མཁའ་འགྲོ་དང་།། 
རིན་ཆེན་ཐོད་པའི་དུམ་བུ་དང་།། 
ཀེང་རུས་ཆེན་པོའི་ཀེང་རུས་དང་།། 
མཆེ་བ་རྣམ་གཙིགས་ལྷ་དགྲ་དང་།། 
འོད་དཔག་མེད་དང་རྡོ་རྗེ་འོད།། 
རྡོ་རྗེ་སྐུ་དང་མྱུ་གུ་ཅན།། 
རྡོ་རྗེ་རལ་པ་ཅན་དེ་བཞིན།། 
དཔའ་ཆེན་རྡོ་རྗེ་ཧཱུྃ་མཛད་དང་།། 
ཤིན་ཏུ་བཟང་དང་རྡོ་རྗེ་བཟང་།། 
འཇིགས་བྱེད་ཆེན་པོ་མིག་མི་བཟང་།། 
སྟོབས་ཆེན་རིན་ཆེན་རྡོ་རྗེ་དང་།། 
རྟ་མགྲིན་ནམ་མཁའི་སྙིང་པོ་དང་།། 
ཧེ་རུ་ཀ་དང་པད་གར་ཅན།། 
རྣམ་སྣང་མཛད་དང་རྡོ་རྗེ་སེམས།། 
སྟོབས་ཆེན་ཡེ་ཤེས་མཁའ་འགྲོ་དང་།། 
བློ་བརྟན་ཐར་དང་ཡེ་ཤེས་དང་།། 
ཐབས་དང་ཐུགས་ཀྱི་རྡོ་རྗེའོ།། 
ལྷག་མའི་མིང་ནི་ལྷ་མོ་བཞིན།། 
སྐྱེས་བུའི་རྟགས་རྣམས་སུ་བྱའོ།། 
འཁོར་ལོ་བཅུ་གཅིག་རྣམས་ཀྱི་ནི།། 
སྒོ་ལ་སོགས་པའང་དེ་བཞིན་ནོ།། 
སྙིང་པོའི་པདྨའི་ལྷ་མོ་རྣམས།། 
གཙོ་བོས་བདག་པོ་བཞིན་དུ་བྱ།། 
འོན་ཀྱང་བདག་པོ་སོགས་འཁོར་ལོར།། 
ཇི་ལྟར་བསྐལ་བཟང་རྒྱལ་བ་ནི།། 
བཞི་ཡིས་དམན་པའི་སྟོང་ཕྲག་གཅིག།
དེ་རྣམས་ཐམས་ཅད་རྣམ་བསྒོམ་བྱ།། 
མཚན་ནི་ཡོན་ཏན་དབྱེ་བས་ཕྱེ།། 
སྤྲུལ་པའི་སྐུ་ཅན་བདག་ཉིད་དོ།། 
གང་ཞིག་གང་གི་འཁོར་ལོ་ཡི།། 
རྣལ་འབྱོར་མ་ནི་ཐོག་མར་བྱུང་།། 
དེ་ཡིས་བཅུ་གཉིས་ཤེས་པར་བྱ།། 
ཀུན་སྤྱོད་གནས་དང་ཉེ་གནས་མའོ།། 
ལྷག་མ་ས་ནི་བཅུ་གསུམ་པ།། 
སྒོ་དང་གྲྭ་ལ་སོགས་གནས་མའོ།། 
མཆོད་དང་བསྟོད་སོགས་དུས་སུ་ནི།། 
ཐོག་མར་རྡོ་རྗེའི་མིང་ཤེས་བྱ།། 
དཔའ་བོ་རྣམས་ལའང་དེ་བཞིན་ནོ།། 
ཕྱི་རོལ་དུར་ཁྲོད་བཤད་བྱ་བ།། 
དང་པོར་ཚིག་པར་ཤེས་བྱ་སྟེ།། 
གཉིས་པར་ཡང་ནི་མ་ཚིག་པ།། 
གསུམ་པ་དུམ་བུར་གྱུར་པ་ཉིད།། 
བཞི་པ་ཡང་ནི་མ་གཏུགས་པ།། 
ལྔ་པ་འཇིགས་སུ་རུང་བར་བཤད།། 
དྲུག་པ་ཡང་ནི་འཇིགས་བྱེད་པ།། 
བདུན་པ་གསལ་ཤིང་ཕུག་པ་སྟེ།། 
སྟེང་ནས་བཏགས་པས་བརྒྱད་པའོ།། 
དུར་ཁྲོད་བརྒྱད་པོ་རྟག་ཏུ་ནི།། 
དམྱལ་སྲུང་ཆེན་པོ་བརྒྱད་རྣམས་སོ།། 
ཤལ་མ་ལི་ཤིང་མྱ་ངན་མེད།། 
ཡོངས་འདུ་ཨུ་དུམ་བཱར་དེ་བཞིན།། 
ཌོམ་བི་ར་དང་གམ་བྷ་རི།། 
རྒྱ་ཤུག་དང་ནི་བ་རུ་རའོ།། 
སྣ་ཚོགས་རོ་ལངས་ཚོགས་དང་ནི།། 
རྣལ་འབྱོར་མ་དང་དཔའ་བོའི་ཚོགས།། 
མཁའ་སྤྱོད་མ་དང་ས་སྤྱོད་གཞན།། 
གང་ཡིན་དེ་ཡང་རྫུ་འཕྲུལ་ཆེ།། 
མགོ་མེད་རྒྱུག་དང་གཞན་ཡང་ནི།། 
མགོ་བོ་མེད་པ་གར་བྱེད་དང་།། 
ཉལ་བ་དང་ནི་རྐང་མེད་དང་།། 
མགོ་དང་ལུས་སོགས་གཏུབས་པ་སྟེ།། 
ཏིང་འཛིན་ཆེན་པོའི་རྒྱུ་ཡིས་ནི།། 
དེ་རྣམས་དགའ་བཅས་གར་བྱེད་པའོ།། 
དེ་ལྟར་དེ་བཞིན་དབུས་སུ་ནི།། 
རྒྱུ་སྐར་སྣ་ཚོགས་བྱ་བ་ཡིན།། 
ཁ་དོག་སྣ་ཚོགས་ཤེས་བྱ་སྟེ།། 
བཞོན་པ་གང་གི་ཡིན་པའོ།། 
རྫོགས་པའི་བྱང་ཆུབ་རྒྱུའི་བདག་ཉིད།། 
ཡོངས་རྫོགས་དཀྱིལ་འཁོར་བསྒོམ་པར་བྱ།། 
རྒྱུ་ཡི་རྡོ་རྗེ་ཅི་འདྲ་བ།། 
ཡང་ནི་དེ་འདྲ་སྤྲོ་བར་བྱ།། 
དུད་འགྲོའི་ཞལ་ཅན་ལྷ་མོ་ནི།། 
ལས་ཐམས་ཅད་མས་ཁྱེར་ནས་འོངས།། 
ཁྲོ་བོའི་ཚོགས་ཀྱིས་མཉམ་བཀུག་ནས།། 
སྔོན་དུ་བགེགས་ནི་བསལ་བར་བྱ།། 
སུམ་བྷས་བཀའ་བསྒོ་རྡོ་རྗེ་ཅན།། 
བརྟུལ་ཞུགས་ཅན་གྱིས་ཕུར་གདབ་བྱ།། 
ཨོཾ་སུམྦྷ་ནི་སུམྦྷ་ཀཱ་ཡི་ཀཱཾ་ཧཱུྃ་ཧཱུྃ་ཕཊ།
ཨོཾ་གྲཱིཧྞ་གྲཱིཧྞ་བཱ་ཙི་ཀཱཾ་ཧཱུྃ་ཧཱུྃ་ཕཊ།
ཨོཾ་གྲཱིཧྞ་པ་ཡ་གྲྀཧྞ་པ་ཡ་ཙི་ཏ་སི་ཀཱཾ་ཧཱུྃ་ཧཱུྃ་ཕཊ།
ཨོཾ་ཨཱ་ན་ཡ་ཧོཿ།
བྷ་ག་ཝཱན་བཛྲ་ཛྙཱ་ནི་ཀཱཾ་ཧཱུྃ་ཧཱུྃ་ཕཊ།། 
ཤར་ལ་སོགས་པའི་ཕྱོགས་སུ་གཞག།
རྡོ་རྗེ་གུར་གྱི་དབུས་སུ་ནི།། 
འོག་ཏུ་རྡོ་རྗེའི་ས་གཞིར་འགྱུར།། 
སྟེང་དུ་མདའ་ཡི་དྲ་བ་ཅན།། 
རྡོ་རྗེ་ར་བ་བླ་བྲེའོ།། 
ཆོས་ཀྱི་འབྱུང་གནས་ནང་དུ་ཡང་།། 
དེ་ཡང་གསུམ་བཞི་ལྔ་དང་ནི།། 
གྲུ་དྲུག་པ་རུ་བསྒོམ་པར་བྱ།། 
འཕར་མ་བཞི་ཡི་རིམ་ཇི་བཞིན།། 
རིམ་པས་ཐམས་ཅད་འདིར་དགོད་བྱ།། 
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུ་ཕཊ།
ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ།
ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣན་ཀཱ་ཡ་བཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ།
ཕུར་བུ་གདབ་པའི་སྔགས་སོ།། 
ཨོཾ་བཛྲ་མུངྒ་ར་བཛྲ་ཀཱི་ལཱ་ཀོ་ཊ་ཡ་ཧཱུྃ་ཕཊ།
བརྡུང་བའི་སྔགས་སོ།། 
དེ་ལྟར་འཁོར་ལོ་ཀུན་དཔའ་བོ།། 
བཅོམ་ལྡན་རྡོ་རྗེའི་རིགས་བྱུང་བའོ།། 
སྤྲུལ་པའི་སྐུ་ནི་མ་ལུས་པ།། 
རྣལ་འབྱོར་མ་ནི་བྱང་ཆུབ་སྣོད།། 
འདི་ནི་སྐུ་ཡི་འཁོར་ལོ་སྐུ་གསུམ་གྱི་བདག་ཉིད་དང་སྤྲུལ་པ་དང་ལྷན་ཅིག་པ་སྟེ་གསུམ་པའོ།།།། 
དེ་ནས་གནས་དང་ཉེ་གནས་སོགས།། 
ཇི་ལྟའི་རིམ་པ་རྣམས་གསུངས་པ།། 
གནས་ནི་གང་བའི་རི་ཉིད་དང་།། 
དྲ་བ་འཛིན་དང་ཨོ་ཌྱན་དང་།། 
ཨར་བུ་ད་ཡང་དེ་བཞིན་གནས།། 
གོ་དཱ་བ་རི་ཉེ་གནས་ཏེ།། 
དགའ་བའི་དབང་ཕྱུག་ལྷ་མོའི་མཁར།། 
གྱད་ཡུལ་ཡང་ནི་ཉེ་གནས་སོ།། 
འདོད་གཟུགས་དེ་བཞིན་ཨོ་ཌི་དང་།། 
ཏྲི་ཤ་ཀུ་ན་ཀོ་སལ་ཞིང་།། 
ཀ་ལིང་ཀ་དང་ལམ་པ་ཀ།། 
ཀཱཉྩི་ཁ་བའི་གནས་ཉེ་ཞིང་།། 
ཡི་དགས་གྲོང་དང་ཁྱིམ་ལྷ་མོ།། 
སཽ་རཥྚ་དང་གསེར་གླིང་ནི།། 
འདུན་སའོ་ཉེ་བའི་འདུན་ས་ནི།། 
གྲོང་ཁྱེར་སིནྡྷུ་མ་རུ་དང་།། 
ཀུ་ལུ་ཏཱ་ཡང་ཉེ་འདུན་ས།། 
འདུ་བ་ཆུ་ཀླུང་འགྲམ་དང་ནི།། 
སྐྱེད་ཚལ་རྒྱ་མཚོར་རབ་བཤད་དང་།། 
ལམ་གྱི་བཞི་མདོའོ་ཉེ་འདུ་བ།། 
རི་ཡི་སྤྱི་བོ་གྲོང་དབུས་དང་།། 
ཚོགས་ཅན་གཞོན་ནུའི་རི་དང་ནི།། 
རིགས་ཀྱི་ཞིང་ཡང་ཉེ་འདུ་བའོ།། 
དུར་ཁྲོད་མུ་མུ་ནི་ཡ་ནས།། 
སྤྱོད་དང་ཧ་རི་ཀེ་ལ་དང་།། 
སྒྱུ་མའི་གྲོང་ཁྱེར་དུར་ཁྲོད་དོ།། 
ཉེ་བའི་དུར་ཁྲོད་རི་མཐའ་དང་།། 
སྔགས་ཀྱི་ཞིང་དང་ལྷ་ཡི་གྲོང་།། 
ཀརྞྞ་ཊ་དང་པ་ཊ་ཡང་།། 
དེ་བཞིན་གྲོང་མཐར་བཤད་པའོ།། 
གྲོང་མཐའ་ཀོང་ཀ་ན་ཉིད་དང་།། 
ཁྱབ་བདག་ལས་ཀྱི་ཡུལ་ལྗོངས་དང་།། 
རྣལ་འབྱོར་མ་ནི་སྟུག་པོའི་གྲོང་།། 
དེ་བཞིན་འདིར་ནི་ཉེ་གྲོང་མཐའོ།། 
ཕ་ཡི་ནགས་དང་ཁྱིམ་གྱི་ལོགས།། 
ལྟེང་ཀ་དང་ནི་རྫིང་བུ་སྟེ།། 
གནས་འདི་རྣམས་སུ་བུ་མོ་གང་།། 
ལྷན་སྐྱེས་རང་གི་སྐྱེ་གནས་སྐྱེས།། 
ཡུལ་དང་ཡུལ་དུ་ཤེས་བྱ་བ།། 
ཡེ་ཤེས་ལྡན་དང་གཉིས་མེད་གནས།། 
འཁོར་ལོ་བཅུ་གཉིས་རྣམས་ཀྱིས་ནི།། 
མདའ་ཡི་དབྱེ་བས་གནས་སྐྱེས་རྣམས།། 
བཅུ་གཉིས་གནས་སོགས་རབ་བཤད་པ།། 
སུམ་ཅུ་དྲུག་ཁམས་རྒྱུ་ཡིས་སོ།། 
རེ་རེ་ཡི་ནི་ཁམས་རྣམས་ལའང་།། 
མིག་ལ་སོགས་པའི་སྐྱེ་མཆེད་རྣམས།། 
བདེན་དོན་རྣམ་པ་བཅུ་གཉིས་སུ།། 
ཤེས་བྱ་ལྷན་སྐྱེས་རྣལ་འབྱོར་མའོ།། 
སྔོན་གྱི་ཚིགས་བཅད་འདི་ཡིས་ནི།། 
དབང་བསྐུར་བ་ནི་ནོད་པར་བྱ།། 
ཇི་ལྟར་བལྟམས་པ་ཙམ་གྱིས་ནི།། 
དེ་བཞིན་གཤེགས་རྣམས་ཁྲུས་གསོལ་གྱུར།། 
དེ་བཞིན་བདག་ལ་ཁྲུས་བྱེད་འགྱུར།། 
ལྷ་ཡི་ཆུ་ཡིས་དག་པར་བྱ།། 
རྡོ་རྗེ་དང་ནི་མཁའ་བར་དུ།། 
སངས་རྒྱས་ཐམས་ཅད་སོན་འདི་ནི།། 
ཡེ་ཤེས་འོད་ཟེར་བྱུང་དེ་རྣམས།། 
རང་བྱུང་བདུད་རྩིའི་རྒྱུན་གྱིས་ནི།། 
དབང་བསྐུར་རྡོ་རྗེ་མགོན་པོ་ཡི།། 
ལྷན་སྐྱེས་ཆུས་ནི་དགང་ཕྱིར་རོ།། 
ཨོཾ་སརྦ་ཏ་ཐཱ་ག་ཏཱ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧུྃ།
དབང་བསྐུར་བའི་སྔགས་སོ།། 
འཁོར་ལོ་གང་དང་གང་གི་ནི།། 
དེ་དང་དེ་ཡི་རྒྱས་གདབ་ལ།། 
རྣལ་འབྱོར་མ་རྣམས་བདག་པོ་སྟེ།། 
ཁྱབ་བདག་གཞན་གྱིས་རྒྱས་མི་གདབ།། 
ཡེ་ཤེས་ཏིང་འཛིན་སེམས་དཔའ་ཡང་།། 
འཁོར་ལོ་ཀུན་ལ་བསྒོམ་པར་བྱ།། 
དེ་ལས་བྱུང་བའི་འོད་ཚོགས་ཀྱིས།། 
ཡེ་ཤེས་འཁོར་ལོ་དགུག་པར་བྱ།། 
ཛཿ་ཧཱུྃ་བྃ་ཧོཿ་འི་ཡིག་རྣམས་ཀྱིས།། 
བླ་མའི་མན་ངག་ལས་ཤེས་བྱ།། 
སྣ་ཚོགས་དཔའ་བོ་རྣལ་འབྱོར་མས།། 
གཙོ་བོ་ལ་ནི་མཆོད་བྱེད་གཞུག།
ཐིག་ལེ་དང་ནི་ཕྲ་མོ་ཆེའི།། 
རྣལ་འབྱོར་གཉིས་ནི་ཡོངས་དམིགས་བྱ།། 
འཁོར་ལོ་བཅུ་གཉིས་ཐིག་ལེ་ཡང་།། 
རྡོ་རྗེའི་རྣམ་པ་རྣམས་སུ་མཚོན།། 
ལྟེ་བའི་འོག་སྟེང་རྩ་རྣམས་ནི།། 
སྟོང་ཕྲག་གཅིག་ནི་ཐིག་ལེ་ཅན།། 
རྩེ་མོ་བཅུ་ཡི་ཐིག་ལེ་རྣམས།། 
ཇི་ལྟའི་རིམ་པ་རྣམས་སུ་མཚོན།། 
དུ་བ་ལ་སོགས་བརྒྱ་ཕྲག་གཅིག།
ཐིག་ལེའི་གནས་སུ་འབབ་པར་བྱ།། 
དེ་ཕྱིར་ཕྲ་མོ་གང་ཅིའང་རུང་།། 
སངས་རྒྱས་སྤྱོད་ཡུལ་མིན་དེ་བསམ།། 
རྡོ་རྗེའི་སྲོག་རྣམས་ལ་བལྟས་པས།། 
ཕྱག་རྒྱ་ཆེ་དེ་སངས་རྒྱས་དེ།། 
གསང་སྔགས་བཟླས་པ་བྱ་བ་ནི།། 
རྐང་པ་བརྒྱད་ལྷག་རྩ་བ་ནི།། 
བཞི་བཅུ་ལ་སོགས་འདི་རྣམས་ཀྱིས།། 
མཚན་ཉིད་ཐམས་ཅད་རྫོགས་པ་དང་།། 
བདེ་ཆེན་སོགས་དང་བཟང་པོ་དང་།། 
གཉིས་ཀུན་རྣམ་པར་སྤངས་པ་དང་།། 
མཆོད་པ་ཁམས་གསུམ་བདག་ཉིད་ནི།། 
དངོས་པོ་ཀུན་འབྱུང་རྣམས་ཀྱིས་སོ།། 
དཀར་མོ་སོགས་དང་འགྲོ་དྲུག་འཁོར་སྒྱུར་མ།། 
གཟུགས་དང་གཟུགས་མེད་གཉིས་ཀྱི་ལྷ་མོ་སྟེ།། 
རང་གིས་ཐམས་ཅད་རང་བཞིན་དག་གིས་ནི།། 
མ་ལུས་པ་ཡི་འཁོར་ལོ་མཆོད་པར་འགྱུར།། 
དཀྱིལ་འཁོར་བདེ་བ་ཆེན་པོ་བསྒོམ་པར་གྱིས།། 
རྣལ་འབྱོར་བཅུ་གཉིས་བསོད་ནམས་སྡིག་མེད་པའོ།། 
ཐམས་ཅད་ཟག་མེད་རང་བཞིན་མོས་པར་གྱིས།། 
དཀྱིལ་འཁོར་ངན་པ་དེ་ནི་བདེ་བར་ཤེས་པར་བྱོས།། 
དབང་པོ་འཁྲུལ་པ་བདེ་བ་ཆེན་པོ་མོས་པར་གྱིས།། 
སྐད་ཅིག་དེ་ལ་རང་དང་གཞན་གྱི་ངོ་བོ་མེད།། 
གང་གི་རྣམ་པ་སྣ་ཚོགས་གཟུགས་ཆེན་གྱིས།། 
ས་གསུམ་དུ་ནི་དཀྱིལ་འཁོར་འཁོར་ལོ་སྤྲོ་བར་བྱོས།། 
སྔགས་དང་ཕྱག་རྒྱ་སོགས་བརྒྱན་པས།། 
རྣལ་འབྱོར་ཆེན་པོས་གཏོར་མ་སྦྱིན།། 
འབུམ་བཟླས་པ་ཡི་རྗེས་ལས་ནི།། 
བྱེ་བ་བཟླས་པས་དངོས་གྲུབ་ཆེ།། 
ཇི་ལྟར་མངོན་པར་བརྗོད་པ་བཞིན།། 
སྣ་ཚོགས་དམ་ཚིག་ཉེར་སྤྱོད་ཚེ།། 
རྣལ་འབྱོར་དངོས་གྲུབ་གྱུར་དེ་ནས།། 
གང་རུང་དེར་ནི་གནས་པར་བྱ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས།
བཅོམ་ལྡན་འདས་ཡང་དག་པའི་ཏིང་ངེ་འཛིན་རྣམ་པར་གཞག་པ་དང་མན་ངག་སྣ་ཚོགས་བསྟན་པ་སྟེ་ལེའུ་བཅྭ་ལྔ་པའོ།།།། 
དེ་ནས་རྩ་བའི་སྔགས་ཀྱི་ནི།། 
བཏུ་བ་བཤད་བྱ་མཉན་པར་གྱིས།། 
ཆོས་འབྱུང་གི་ནི་དབུས་སུ་ནི།། 
དེ་ནས་འཁོར་ལོ་འདི་བྲིའོ།། 
དབུས་སུ་དུམ་བུ་ལྔའི་བདག་ཉིད།། 
དེ་ཡི་ཕྱི་རོལ་བཅུ་གཉིས་བྲི།། 
ཟླུམ་པོ་སྦྱིན་བྱ་སླར་ཡང་དེར།། 
སྒོ་དང་གྲུ་ནི་བཞི་པའོ།། 
རྩིབས་བརྒྱད་པ་དང་ཟུར་བཞི་པའི།། 
ལེའུ་ཚེར་དབྱངས་དང་སྡེ་ཚན་ནོ།། 
དེར་གནས་མགོན་པོ་བཏུ་བར་བྱ།། 
འདོད་པ་ཀུན་དང་བདེ་འབབ་པའོ།། 
སྡེ་ཚན་ལྔ་སོགས་ཡི་གེ་ནི།། 
དབུས་སུའོ་དེ་ནས་དབྱངས་བཅུ་གཉིས།། 
མ་ནིང་སྒོ་ནི་བཞི་རུ་སྟེ།། 
གྲུ་གཉིས་པར་དེ་གཉིས་གཉིས་ཅན།། 
ཁྱབ་བདག་སྔགས་པས་མེ་ལ་ནི།། 
སོགས་པར་ཤེས་པར་བྱ་བའོ།། 
ཀ་དབུས་ཙ་ཤར་ཊ་ལྷོ་ཏ་ནུབ་ཏུ།། 
པ་བྱང་རིམ་པ་ཇི་ལྟས་སོ།། 
ནུབ་ཀྱི་མཐའ་མ་གཟུང་བར་བྱ།། 
བྱང་གི་མཐའ་མ་དེ་བཞིན་ནོ།། 
མེ་ཡི་གཉིས་པའི་ཡི་གེ་ནི།། 
གཟུང་བྱ་དབང་ལྡན་ཆུའི་ས་བོན།། 
ཤར་གྱི་གསུམ་པའི་ཡི་གེ་དང་།། 
ལྷོ་ཡི་གསུམ་པའི་དེ་བཞིན་ནོ།། 
དབུས་མའི་དང་པོ་གཟུང་བར་བྱ།། 
བྱང་གི་མཐའ་མའི་ས་བོན་ནོ།། 
དབང་ལྡན་གཉིས་པའི་གཟུང་བྱ་སྟེ།། 
དེ་ནི་དེ་ལྟར་ཐོག་མ་སླར།། 
བདེན་བྲལ་མེ་ཡི་ས་བོན་དང་།། 
དབང་ལྡན་གྱི་ནི་ཆུ་དེ་བཞིན།། 
སྲིན་པོའི་ར་ཡིག་བླང་བར་བྱ།། 
མེ་ཡི་གཉིས་པའི་ཡི་གེའོ།། 
འདྲེ་ཡི་མེ་ཡི་ས་བོན་གཟུང་།། 
མེ་ཡི་རླུང་ནི་དེ་བཞིན་ནོ།། 
སྔགས་ཀྱི་ཚིག་ནི་དང་པོ་སྟེ།། 
འདི་ཡི་དབྱངས་ནི་བརྗོད་པར་བྱ།། 
ཚེག་དྲག་དང་ནི་ཡོངས་ལྡན་པ།། 
གཉིས་པའི་ཡི་གེ་ལ་སྤྲས་པའོ།། 
དུམ་བུ་བཞི་པས་མནན་པ་སྟེ།། 
གསུམ་པར་མེ་ཡི་སྤྲས་པའོ།། 
ཡི་གེ་ལྔ་པར་ར་ཡིག་གིས།། 
འོག་གི་ཆར་ནི་བརྒྱན་པའོ།། 
དུམ་བུ་གཉིས་པས་བརྒྱན་པ་སྟེ།། 
མཁས་པས་དྲུག་པའི་ཡི་གེ་ལའོ།། 
དགུ་པར་དེ་ཉིད་ཀྱིས་མནན་པའོ།། 
བཅུ་པ་ལ་ཡང་བཞི་པས་སོ།། 
བཅུ་གཉིས་དེ་ཉིད་ཀྱིས་མནན་པའོ།། 
བཅུ་གསུམ་པ་ཡང་དེ་ཉིད་ཀྱིས།། 
བཅུ་བཞི་པ་ལ་ཆུ་ཡིས་ནི།། 
འོག་གི་ཆ་རུ་རྣམ་བརྟག་བྱ།། 
དུམ་བུ་གཉིས་པས་མནན་པ་ནི།། 
ཡི་གེ་བཅྭ་ལྔ་པ་མཆོག་ལའོ།། 
དེ་ལྟར་སྔགས་པ་ཆེས་ཤེས་ནས།། 
རྐང་པ་ཀུན་ལ་བྱེད་པའོ།། 
ནུབ་ཀྱི་ཐོག་མ་གཟུང་བར་བྱ།། 
བྱང་ཕྱོགས་ཀྱི་ནི་བཞི་པའོ།། 
དབང་ལྡན་གྱི་ནི་ཆུ་གཟུང་བྱ།། 
སླར་ཡང་ལྷོ་ཡི་ཐ་མའོ།། 
དབུས་མའི་ཐོག་མའི་ས་བོན་དང་།། 
བྱང་གི་མཐའ་མ་དེ་བཞིན་ནོ།། 
དབུས་མའི་ཐོག་མ་གཟུང་བར་བྱ།། 
བྱང་གི་མཐའ་མའི་ས་བོན་དང་།། 
དབང་ལྡན་གྱི་ནི་ཆུ་གཟུང་བྱ།། 
ལྷོ་ཡི་ཐ་མའི་ས་བོན་དང་།། 
མེ་ཡི་རླུང་གི་ཡི་གེ་སྟེ།། 
གཉིས་པ་ཡི་ནི་རྐང་པར་བཤད།། 
དུམ་བུ་གསུམ་པས་མནན་པ་སྟེ།། 
ཐོག་མ་མེ་ཡིས་འོག་གསལ་བྱས།། 
དུམ་བུ་ལྔ་པས་གཉིས་པ་ཡི།། 
ཡི་གེ་ཡི་ནི་འོག་ཏུ་བརྒྱན།། 
བྱང་ཕྱོགས་ཀྱི་ནི་ཐོག་མ་ཡིས།། 
དྲུག་པའི་འོག་ཏུ་གསལ་བྱས་པའོ།། 
ཡི་གེ་བརྒྱད་པའང་དེ་དང་མཚུངས།། 
དུམ་བུ་གཉིས་པས་ཕྱེ་བའོ།། 
བཅུ་པ་དེ་ཉིད་ཀྱིས་མནན་པའོ།། 
དོན་མེད་ཐམས་ཅད་རྣམ་འཇོམས་བྱེད།། 
ཆོས་ཀྱི་འཁོར་ལོ་སྐོར་བ་དང་།། 
དངོས་གྲུབ་རྙོག་པ་མེད་ཀུན་ནོ།། 
ནུབ་ཀྱི་གསུམ་པ་གཟུང་བར་བྱ།། 
འདྲེ་ཡི་གཉིས་པའི་ས་བོན་དང་།། 
ནུབ་ཀྱི་ཐོག་མའི་ས་བོན་དང་།། 
སླར་ཡང་ལྷོ་ཡི་དང་པོ་དང་།། 
བྱང་ཕྱོགས་ཀྱི་ནི་བཞི་པ་དང་།། 
འདྲེ་གཉིས་པ་ཡི་ཡི་གེ་དང་།། 
ལྷོ་ཡི་ཐ་མ་གཟུང་བར་བྱ།། 
བྱང་ཕྱོགས་ཀྱི་ནི་བཞི་པ་དང་།། 
འདྲེ་ཡི་མེ་ཡི་ཡི་གེ་གཟུང་།། 
དབང་ལྡན་གྱི་ནི་ཆུ་དེ་བཞིན།། 
མེ་ཡི་རླུང་གི་ས་བོན་སྟེ།། 
སྔགས་ཀྱི་རྐང་པ་གསུམ་པའོ།། 
མཁས་པས་ཐོག་མའི་ཡི་གེ་ལ།། 
དུམ་བུ་བཅུ་གཅིག་པ་ཡིས་མནན།། 
དུམ་བུ་དགུ་པ་ཡིས་ཀྱང་ནི།། 
གཉིས་པའི་ཡི་གེའི་མགོར་བརྒྱན་ཅིང་།། 
ལྷོ་ཡི་ཐོག་མ་ཉིད་ལ་ནི།། 
མེ་ཡིས་འོག་ཏུ་བརྒྱན་པའོ།། 
དབུས་མ་གསུམ་པར་སྦྱིན་བྱ་བ།། 
འོག་གི་ཆ་རུ་བརྟག་པར་བྱའོ།། 
དུམ་བུ་བཞི་པས་མནན་པ་ནི།། 
མཁས་པས་ཡི་གེ་ལྔ་པ་ལའོ།། 
དུམ་བུ་བརྒྱད་པ་སྦྱིན་བྱ་བ།། 
ཡི་གེ་ཡི་ནི་བརྒྱད་པ་ལའོ།། 
བཅུ་པ་གཉིས་པས་མནན་པ་སྟེ།། 
སྡང་བ་རྣམས་ཀྱི་ཚར་གཅོད་མཆོག།
ལྷ་དང་ལྷ་མིན་མི་རྣམས་ཀྱི།། 
གནས་དང་གནས་མིན་རྣམས་ཚར་གཅོད།། 
མེ་ཡི་གཉིས་པའི་ས་བོན་དང་།། 
ནུབ་ཀྱི་ཐོག་མའི་ཡི་གེ་དང་།། 
རླུང་གི་གཉིས་པའི་ས་བོན་དང་།། 
དབང་ལྡན་གྱི་ནི་གཞན་དེ་བཞིན།། 
རླུང་གི་གཉིས་པའི་ཡི་གེ་དང་།། 
ནུབ་ཀྱི་ཐ་མའི་ཡི་གེ་དང་།། 
སླར་ཡང་ནུབ་ཀྱི་ཐོག་མ་དང་།། 
མེ་ཡི་རླུང་ནི་བླང་བར་བྱ།། 
རྐང་པ་བཞི་པ་ཞེས་བཤད་དེ།། 
དངོས་པོ་ཐམས་ཅད་རབ་སྟོན་པའོ།། 
ཡི་གེ་ལྔ་པའི་འོག་གི་ཆར།། 
ར་ཡི་ཡི་གེ་བརྟག་པར་བྱ།། 
དྲུག་པར་བདུན་པའི་དུམ་བུ་དང་།། 
སླར་ཡང་བདུན་པར་མེ་ཡིས་ནི།། 
འོག་ཏུ་བརྒྱན་པར་གཉིས་པ་སྦྱིན།། 
ཀུན་མཁྱེན་གོ་འཕང་མི་ཟད་པའོ།། 
དབང་ལྡན་གྱི་ནི་ཆུ་གཟུང་བྱ།། 
སླར་ཡང་དྱ་ཡིག་རང་བྱུང་ངོ།། 
ནུབ་ཀྱི་ཐོག་མའི་ས་བོན་དང་།། 
ཤར་ཕྱོགས་ཀྱི་ཡང་གསུམ་པ་དང་།། 
དབང་ལྡན་གྱི་ནི་གཞན་གཟུང་བྱ།། 
སླར་ཡང་མེ་ཡི་རླུང་དང་ནི།། 
རྐང་པ་ལྔ་པ་དྲུག་པོ་སྟེ།། 
རྣལ་འབྱོར་མ་རྣམས་སད་བྱེད་པའོ།། 
དབུས་མའི་ཐོག་མའི་ས་བོན་དང་།། 
ཡང་ནི་ཡི་གེ་དེ་ཉིད་དང་།། 
རླུང་གི་དབང་ཆེན་གཟུང་བར་བྱ།། 
སླར་ཡང་བྱང་གི་ཐ་མ་དང་།། 
རླུང་གི་ས་ཡི་ས་བོན་དང་།། 
བྱང་ཕྱོགས་ཀྱི་ནི་བཞི་པ་དང་།། 
སྲིན་པོའི་མེ་ཡི་ས་བོན་དང་།། 
སླར་ཡང་ལྷོ་ཡི་ཐ་མ་དང་།། 
དབུས་མའི་གསུམ་པ་གཟུང་བར་བྱ།། 
མེ་ཡི་རླུང་ནི་དེ་བཞིན་ནོ།། 
ལྔ་པ་སོགས་ལ་དབྱངས་སྦྱིན་བྱ།། 
འབྱིན་ཅིང་སྡུད་པར་བྱེད་པའོ།། 
ཐོག་མའི་ཡི་གེ་ཀུན་འགྲོ་ལ།། 
དུམ་བུ་གསུམ་པས་མནན་པར་བྱ།། 
ས་བོན་བཞི་པའང་དེ་ཉིད་ཀྱིས།། 
མནན་པ་མཛེས་པ་ཡི་ནི་མཆོག།
ལྔ་པར་དུམ་བུ་གཉིས་པས་མནན།། 
ཆུ་ཡི་སྟན་དུ་བྱས་པར་འདོད།། 
རྐང་པ་ལྔ་པ་དེ་ལ་ནི།། 
དགོས་པ་ཐམས་ཅད་སྦྱར་བ་ཡིན།། 
དང་པོའི་ཡི་གེ་བཅུ་གཅིག་པས།། 
མནན་པར་གྱུར་པས་མཛེས་པ་ཡིན།། 
དུམ་བུ་གཉིས་པས་མནན་པ་ནི།། 
ཡི་གེ་གཉིས་པར་བརྗོད་པར་བྱ།། 
བཞི་པ་ལྔ་པའི་ཡི་གེ་དག།
དེ་ཉིད་ཀྱིས་ནི་ཡང་དག་མནན།། 
ཡི་གེ་བརྒྱད་པ་དགུ་པ་ཡི།། 
དུམ་བུ་ཡིས་ནི་རྣམ་པར་བརྒྱན།། 
བཅུ་པ་དུམ་བུ་གཉིས་པས་མནན།། 
མེ་ཡིས་འོག་ཏུ་ཕྱེ་བ་སྟེ།། 
རྐང་པ་དྲུག་པར་ཤེས་པར་བྱ།། 
འདོད་པ་ཐམས་ཅད་རབ་སྒྲུབ་པའོ།། 
དབུས་མའི་ཐོག་མ་གཟུང་བར་བྱ།། 
ལྷོ་ཡི་ཐོག་མ་དེ་བཞིན་དུ།། 
རླུང་གི་ས་ཡི་ས་བོན་དང་།། 
ཀ་ཥར་བཤད་པའི་སྔགས་བཏུ་བྱ།། 
བྱང་གི་བཞི་པ་གཟུང་བར་བྱ།། 
ཤར་གྱི་གསུམ་པ་དེ་བཞིན་ཏེ།། 
མེ་ཡི་རླུང་ནི་བཏུ་བྱས་ནས།། 
རྐང་པ་བདུན་པ་མི་ཟད་པའོ།། 
ཁྱབ་བདག་ཐོག་མའི་ཡི་གེ་ལ།། 
རེའུ་མིག་དགུ་པས་མནན་པའོ།། 
རེའུ་མིག་གསུམ་པས་དེ་བཞིན་དུ།། 
གཉིས་པའི་ཡི་གེ་བརྒྱན་པའོ།། 
དུམ་བུ་ལྔ་པའི་ཕྱི་མོ་ཡིས།། 
མཁས་པས་ལྔ་པའི་གདན་དུ་བྱ།། 
དེ་ནས་ཡི་གེ་དྲུག་པ་ལ།། 
དུམ་བུ་གཉིས་པས་མནན་པའོ།། 
ཤར་གྱི་གསུམ་པ་གཟུང་བར་བྱ།། 
རླུང་གི་ས་ཡི་ས་བོན་དང་།། 
དབང་ལྡན་གྱི་ནི་ཆུ་གཟུང་བྱ།། 
རླུང་གི་ས་དང་དེ་བཞིན་དུ།། 
ལྷོ་ཡི་གསུམ་པ་གཟུང་བར་བྱ།། 
སླར་ཡང་རླུང་གི་ས་ཉིད་དང་།། 
དབུས་མའི་གསུམ་པ་གཟུང་བར་བྱ།། 
མེ་ཡི་གྲྭ་ནི་རླུང་ཉིད་དེ།། 
རྐང་པ་བརྒྱད་པར་ཤེས་པར་བྱ།། 
སྡིག་པ་ཐམས་ཅད་རྣམ་འཇོམས་པའོ།། 
དུམ་བུ་གཉིས་པས་མནན་པ་ནི།། 
ཡི་གེ་དང་པོ་ཆུ་གདན་ཅན།། 
མཁས་པས་ཡི་གེ་གཉིས་པ་ནི།། 
དུམ་བུ་གཉིས་པས་མནན་པའོ།། 
དུམ་བུ་བཞི་པས་གནོན་པ་ནི།། 
ཡི་གེ་བཞི་པར་འདུ་ཤེས་སོ།། 
དུམ་བུ་གཉིས་པས་གནོན་པ་ནི།། 
ལྷན་ཅིག་བདུན་པའི་ཡི་གེ་དང་།། 
ནུབ་ཀྱི་ཐ་མར་ཤེས་བྱའོ།། 
དགྲ་ཀུན་ཟད་པར་བྱེད་པའོ།། 
བྱང་གི་ཐོག་མ་གཟུང་བར་བྱ།། 
བདེན་བྲལ་མེ་ཡི་ས་བོན་དང་།། 
དེ་ཉིད་གཉིས་པའི་ས་བོན་དང་།། 
བྱང་གི་ཐོག་མའི་ཡི་གེ་དང་།། 
བདེན་བྲལ་གྱི་ནི་གཉིས་པ་གཟུང་།། 
དྱ་ཡིག་རྡོ་རྗེ་སེམས་དཔའོ།། 
ནུབ་ཀྱི་ཐོག་མའི་ས་བོན་དང་།། 
མེ་ཡི་གཉིས་པའི་ཡི་གེ་དང་།། 
རླུང་གིའང་ས་ནི་གཟུང་བར་བྱ།། 
མེ་ཡི་རླུང་གི་ས་བོན་ཏེ།། 
སྔགས་ཀྱི་རྐང་པ་དགུ་པ་ནི།། 
མཁའ་འགྲོ་མ་ཡི་སྙིང་ཉེད་པའོ།། 
ཡི་གེ་གཉིས་པ་དུམ་བུ་ལས།། 
ལྔ་པ་ཡིས་ནི་གདན་དུ་བརྒྱན།། 
ཡི་གེ་གསུམ་པའང་དེ་ཉིད་ཀྱིས།། 
བཞི་པ་དུམ་བུ་གཉིས་པས་མནན།། 
ལྔ་པ་དུམ་བུ་དགུ་པས་སོ།། 
བརྒྱད་པར་དུམ་བུ་དྲུག་པས་སོ།། 
དགུ་པ་དུམ་བུ་གཉིས་པས་མནན།། 
གདན་དུ་རྣམ་པར་ཤེས་བྱའོ།། 
དབུས་མའི་ཐོག་མའི་ས་བོན་དང་།། 
རླུང་གི་དབང་ཆེན་དེ་བཞིན་དང་།། 
ནུབ་ཀྱི་ཐོག་མའི་ས་བོན་དང་།། 
དེ་ཉིད་ཀྱི་ནི་བཞི་པ་དང་།། 
བྱང་གི་ཐ་མ་གཟུང་བར་བྱ།། 
དབུས་མ་ཡི་ནི་གསུམ་པ་དང་།། 
དབང་ལྡན་གྱི་ནི་ཆུ་གཟུང་བྱ།། 
བྱང་གི་ཐོག་མའི་ཡི་གེ་དང་།། 
བདེན་བྲལ་གཉིས་པའི་ས་བོན་དང་།། 
སླར་ཡང་མེ་ཡི་རླུང་དང་ནི།། 
དེ་བཞིན་སྔགས་ཀྱི་རྐང་པ་ནི།། 
བཅུ་པ་ཞེས་བྱ་སྡང་བ་གསོད།། 
དུམ་བུ་གཉིས་པས་མནན་པ་ཡི།། 
བྱང་གི་དང་པོ་ཡི་གེ་ནི།། 
གཉིས་པའི་གདན་དུ་ཤེས་པར་བྱ།། 
བཅུ་གཅིག་པས་ནི་སྤྱི་གཙུག་ལའོ།། 
དུམ་བུ་དྲུག་པའི་གཞི་ལ་ནི།། 
མཁས་པས་ཡི་གེ་བཞི་པའོ།། 
ཡི་གེ་ལྔ་པ་དུམ་བུ་ནི།། 
བཞི་པའི་མཐའ་འོག་མེ་དང་ལྡན།། 
དྲུག་པར་ར་ཡིག་གདན་སྦྱིན་བྱ།། 
བརྒྱད་པར་ལྔ་པ་ཡི་ནི་གདན།། 
དགུ་པ་དུམ་བུ་གཉིས་པས་མནན།། 
འཇིགས་ཆེན་འཇིགས་པར་བྱེད་པའོ།། 
དབང་ལྡན་གྱི་ནི་ཆུ་གཟུང་བྱ།། 
དབུས་མའི་ཐོག་མའི་ཡི་གེ་དང་།། 
ལྷོ་ཡི་ཐོག་མ་གཟུང་བར་བྱ།། 
སླར་ཡང་བྱང་གི་ཐ་མ་དང་།། 
དབུས་མའི་གཉིས་པའི་ས་བོན་དང་།། 
དབང་ལྡན་གཉིས་པའི་ཡི་གེ་དང་།། 
ཡང་ནི་དེ་ཉིད་གཟུང་བར་བྱ།། 
བདེན་བྲལ་མེ་ཡི་ས་བོན་དང་།། 
དབང་ལྡན་ཆུ་ཡི་ཡི་གེ་དང་།། 
མེ་ཡི་རླུང་གི་ས་བོན་བསྡུ།། 
སྔགས་ཀྱི་རྐང་པ་བཅུ་གཅིག་པ།། 
བདུད་སྡེ་རྣམ་པར་འཇོམས་བྱེད་པའོ།། 
ཐོག་མའི་ཡི་གེ་དུམ་བུ་ནི།། 
གསུམ་པས་མནན་ཅིང་མཛེས་པའོ།། 
བཞི་པ་ཡི་ནི་ཡི་གེ་ལའང་།། 
དུམ་བུ་ལྔ་པས་སྟན་དུ་བྱས།། 
དྲུག་པ་གཉིས་པས་མནན་པ་དང་།། 
སླར་ཡང་བདུན་པ་དགུ་པ་ལའོ།། 
བྱང་གི་མཐའ་མ་གཟུང་བར་བྱ།། 
སླར་ཡང་ནུབ་ཀྱི་ཐོག་མ་དང་།། 
དབུས་མའི་གསུམ་པ་གཟུང་བར་བྱ།། 
ལྷོ་ཡི་མཐའ་མའི་ཡི་གེ་དང་།། 
བྱང་གི་ཐོག་མ་གཟུང་བར་བྱ།། 
བདེན་བྲལ་མེ་ཡི་ཡི་གེ་དང་།། 
བྱང་གི་ཐོག་མའི་ས་བོན་དང་།། 
འདྲེ་ཡི་མེ་ནི་དེ་བཞིན་ཏེ།། 
ནུབ་ཀྱི་ཐོག་མ་གཟུང་བར་བྱ།། 
བྱང་གི་ཐ་མའི་ཡི་གེ་དང་།། 
དེ་ནས་ནུབ་ཀྱི་ཐོག་མ་གཟུང་།། 
སླར་ཡང་མེ་ཡི་རླུང་ཡིན་ཏེ།། 
སྔགས་ཀྱི་ཚིག་རྐང་བཅུ་གཉིས་པ།། 
རྣལ་འབྱོར་མ་ཀུན་དབང་བྱེད་པའོ།། 
མཁས་པས་ཐོག་མའི་ཡི་གེ་ལ།། 
དུམ་བུ་གཉིས་པས་མནན་པའོ།། 
ཤར་སྒོ་མ་ཡིས་གནོན་པ་ནི།། 
དེ་ནས་གཉིས་པའི་གདན་དུའོ།། 
སླར་ཡང་ཡི་གེ་དྲུག་པ་ལ།། 
དུམ་བུ་གསུམ་པས་མནན་པའོ།། 
ཡི་གེ་བདུན་པ་དུམ་བུ་ནི།། 
དྲུག་པའི་གདན་གྱིས་རྫོགས་བྱས་པའོ།། 
ཡི་གེ་བརྒྱད་པ་དུམ་བུ་ནི།། 
གསུམ་པ་ཡིས་ནི་བརྒྱན་པར་བྱ།། 
བཅུ་པར་དུམ་བུ་བཅུ་གཅིག་པས།། 
མནན་ཅིང་བཅུ་གཅིག་འོག་ཉི་མ།། 
དུམ་བུ་གཉིས་པས་དེ་ཉིད་ལའོ།། 
དབང་གི་ལས་ལ་གཡོ་བ་མེད།། 
རླུང་གི་གཉིས་པ་གཟུང་བར་བྱ།། 
སླར་ཡང་དབང་ལྡན་གཉིས་པ་དང་།། 
ཤར་གྱི་གསུམ་པའི་ས་བོན་དང་།། 
རླུང་གི་གཉིས་པའི་ཡི་གེ་དང་།། 
ནུབ་ཀྱི་གསུམ་པའི་ས་བོན་དང་།། 
བདེན་བྲལ་མེ་ཡི་ཡི་གེ་དང་།། 
དབང་ལྡན་གྱི་ནི་ཆུ་གཟུང་བྱ།། 
རླུང་གི་ས་ཡི་ས་བོན་དང་།། 
འོག་གི་ཆར་ནི་དེ་ཉིད་སྦྱིན།། 
བྱང་ཕྱོགས་ཀྱི་ནི་བཞི་པ་དང་།། 
དབུས་མའི་ཐོག་མ་གཟུང་བར་བྱ།། 
བདེན་བྲལ་མེ་ཡི་ཡི་གེ་དང་།། 
མེ་ཡི་རླུང་ནི་གཟུང་བར་བྱ།། 
སྔགས་ཀྱི་ཚིག་རྐང་བཅུ་གསུམ་པ།། 
ཀུན་དགའ་ཐམས་ཅད་བྱེད་པ་དང་།། 
རྗེས་སྐྱོབ་རྣམས་ཀྱི་བྱང་ཆུབ་ལམ།། 
ཡེ་ཤེས་ས་བོན་ཡང་དག་བཏུ།། 
ཡང་ནི་དེ་ཉིད་བཏུ་བར་བྱ།། 
དབུས་མའི་ཐོག་མ་གཟུང་བར་བྱ།། 
བདེན་བྲལ་མེ་ཡི་ཡི་གེ་དང་།། 
ཤར་གྱི་ཐོག་མ་གཟུང་བར་བྱ།། 
དེ་ནི་དེ་ལྟར་གདན་དུ་བྱ།། 
སྲིན་པོའི་ར་ཡི་ཡི་གེ་གཟུང་།། 
ལྷོ་ཡི་ཐ་མའི་ས་བོན་དང་།། 
བྱང་གི་ཐ་མ་བཏུ་བྱས་ནས།། 
དབུས་མའི་གཉིས་པའི་ཡི་གེ་དང་།། 
མེ་ཡིའང་རླུང་ནི་གཟུང་བར་བྱ།། 
ཚིག་རྐང་བཅུ་བཞི་མི་ཟད་པའོ།། 
སླར་ཡང་གསུམ་པའི་ཡི་གེ་ལ།། 
དུམ་བུ་གཉིས་པས་མནན་པ་དང་།། 
བཞི་པར་དགུ་པས་མནན་པ་དང་།། 
སླར་ཡང་ལྔ་པར་གཉིས་པས་སོ།། 
དུམ་བུ་ལྔ་པའི་གདན་ལྡན་པ།། 
བརྒྱད་པའོ་དེ་བཞིན་དགུ་པ་ལ།། 
དུམ་བུ་གཉིས་པས་མནན་པའོ།། 
ལུགས་བཟློག་བཅུ་གསུམ་པ་བཤད་བྱ།། 
མཁས་པས་ཡི་གེ་བཅུ་གཅིག་པ།། 
རེའུ་མིག་གཉིས་པས་མནན་པའོ།། 
དྲུག་པ་བཞི་པས་མནན་པ་དང་།། 
བཞི་པའི་གདན་ནི་ལྔ་པའོ།། 
བཅུ་གཅིག་པ་ནི་ཅོད་པན་དུ།། 
སྐྱེ་བོ་ཐམས་ཅད་རྣམ་འཁྲུལ་བྱེད།། 
བྱང་གི་ཐ་མ་གཟུང་བར་བྱ།། 
དབང་ལྡན་དབང་ལྡན་གཞན་དེ་བཞིན།། 
མེ་ཡི་གཉིས་པའི་ས་བོན་དང་།། 
ཡང་ནི་དེ་ཉིད་བཏུ་བར་བྱ།། 
ལྷོ་ཡི་ཐ་མ་གཟུང་བར་བྱ།། 
སླར་ཡང་བྱང་གི་དང་པོ་པ།། 
མེ་ཡི་རླུང་ནི་གཟུང་བར་བྱ།། 
ཡང་ནི་ས་བོན་དེ་ཉིད་དོ།། 
སྔགས་ཀྱི་ཚིག་རྐང་བཅྭ་ལྔ་པ།། 
སྐྲོད་པར་རྣམ་པར་བརྟག་པའོ།། 
གཉིས་པ་ཡི་ནི་ཡི་གེ་སྔགས།། 
རེའུ་མིག་གཉིས་པར་ཡང་དག་ལྡན།། 
གསུམ་པའི་གདན་དུ་བྱང་གི་ནི།། 
ཐ་མ་ཉིད་ནི་སྦྱིན་པར་བྱ།། 
ཁྱབ་བདག་ཡི་གེ་བཞི་པ་ནི།། 
རེའུ་མིག་གཉིས་པར་ཡང་དག་ལྡན།། 
དྲུག་པ་རེའུ་མིག་གསུམ་པས་མནན།། 
འོག་ཏུ་མེ་ཡིས་འབར་བྱས་པའོ།། 
བདུན་པ་གཉིས་པས་མནན་པ་ནི།། 
རྣལ་འབྱོར་མ་ཡི་བདེན་གནས་པའོ།། 
རླུང་གི་གཉིས་པ་གཟུང་བར་བྱ།། 
སླར་ཡང་དབང་ལྡན་གྱི་ནི་ཆུ།། 
བྱང་ཕྱོགས་ཀྱི་ནི་བཞི་པ་དང་།། 
ནུབ་ཀྱི་ཐོག་མ་དེ་བཞིན་དུ།། 
རླུང་གི་གཉིས་པའི་ས་བོན་དང་།། 
སླར་ཡང་ནུབ་ཀྱི་ཐོག་མ་དང་།། 
རླུང་གི་གཉིས་པ་གཟུང་བར་བྱ།། 
ལྷོ་ཡི་ཐ་མ་ཉིད་དང་ཡང་།། 
དབུས་མའི་ཐོག་མའི་ས་བོན་དང་།། 
བདེན་བྲལ་གྱི་ནི་མེ་ཡི་བུ།། 
མེ་ཡི་རླུང་གི་ས་བོན་དང་།། 
སྔགས་ཀྱི་ཚིག་རྐང་བཅུ་དྲུག་པའོ།། 
གཉིས་པར་ར་ཡི་ཡི་གེས་མནན།། 
གསུམ་པའི་གདན་ནི་དྲུག་པ་སྟེ།། 
ལྔ་པའི་ཅོད་པན་བཅུ་གཅིག་པ།། 
དྲུག་པ་དུམ་བུ་གཉིས་པ་ལས།། 
གདན་ནི་མེ་ཡི་བུ་ཡིས་སོ།། 
བཅུ་པར་དུམ་བུ་གཉིས་པས་སོ།། 
བྱང་གི་ཐ་མ་གཟུང་བར་བྱ།། 
དབང་ལྡན་ཕྱི་མ་དེ་བཞིན་དུ།། 
དབུས་མའི་ཐོག་མའི་ས་བོན་དང་།། 
སླར་ཡང་རླུང་གི་ས་ཉིད་དང་།། 
བྱང་གི་ཐོག་མ་གདན་དུ་བྱ།། 
ནུབ་ཀྱི་ཐོག་མ་དེ་བཞིན་དུ།། 
དབུས་མའི་གསུམ་པ་གཟུང་བར་བྱ།། 
ནུབ་ཀྱི་ཐོག་མའི་ཡི་གེ་དང་།། 
ཤར་གྱི་གསུམ་པ་གཟུང་བར་བྱ།། 
སླར་ཡང་མེ་ཡི་རླུང་ཡིན་ཏེ།། 
ཚིག་རྐང་བཅུ་བདུན་པ་ཡི་སྔགས།། 
དུས་སུ་འཆི་བ་འཇོམས་བྱེད་པའོ།། 
སྔགས་ཀྱི་ཡི་གེ་གཉིས་པ་ལ།། 
རེའུ་མིག་གཉིས་པ་ཡང་དག་ལྡན།། 
བཞི་པའང་དེ་ཉིད་ཡང་དག་ལྡན།། 
ལྔ་པར་ཡང་ནི་དེ་ཡིས་སོ།། 
བཞི་པར་བཅུ་གཅིག་པ་ཡིས་མནན།། 
དྲུག་པ་ལ་ནི་གསུམ་པས་མནན།། 
ན་ཡི་ཡི་གེའི་སྟན་མནན་པའོ།། 
བདུན་པར་རེའུ་མིག་བདུན་པས་སོ།། 
བརྒྱད་པར་རེའུ་མིག་གཉིས་པ་སྟེ།། 
གསང་སྔགས་བདེ་བ་ཀུན་འབྱུང་བའོ།། 
ཤར་གྱི་གསུམ་པ་གཟུང་བར་བྱ།། 
ལྷོ་ཡི་ཐོག་མ་དེ་བཞིན་ནོ།། 
དབུས་མའི་ཐོག་མའི་ས་བོན་དང་།། 
རླུང་གི་གྲྭ་ལས་ས་དང་ནི།། 
བྱང་ཕྱོགས་ཀྱི་ནི་ཐོག་མ་དང་།། 
དེ་ཉིད་ཀྱི་མཐའི་ཡི་གེ་དང་།། 
དབུས་མའི་ཐོག་མའི་ས་བོན་དང་།། 
ལྷོ་ཡི་ཐོག་མ་དེ་བཞིན་དུ།། 
མེ་ཡི་རླུང་ནི་གཟུང་བྱ་སྟེ།། 
སྔགས་ཀྱི་ཚིག་རྐང་བཅྭ་བརྒྱད་པའོ།། 
གཉིས་པའི་ཡི་གེ་རེའུ་མིག་ནི།། 
གཉིས་པ་དང་ནི་ཡང་དག་ལྡན།། 
བཞི་པ་ཡང་ནི་དེ་ཉིད་ཀྱིས།། 
ལྔ་པ་དྲུག་པའི་ཡི་གེ་ལའོ།། 
བདུན་པའི་ཡི་གེའང་དེ་ཉིད་ཀྱིས།། 
དེ་བཞིན་བརྒྱད་པ་དུམ་གཉིས་པས།། 
སྐྱེ་བོ་རྣམས་ལ་ཆོས་འཁོར་ལོ།། 
རབ་བསྐོར་སྔགས་པའི་སྔགས་ཚིག་གོ།། 
དབུས་མའི་གཉིས་པ་གཟུང་བར་བྱ།། 
སླར་ཡང་ལྷོ་ཡི་དང་པོ་མའོ།། 
དབུས་མའི་གསུམ་པ་གཟུང་བར་བྱ།། 
དབུས་མའི་ཐོག་མ་དེ་བཞིན་དུ།། 
བྱང་ཕྱོགས་ཀྱི་ནི་ཐོག་མ་དང་།། 
རླུང་གི་ས་ཉིད་དེ་ནས་ནི།། 
མེ་ཡི་གཉིས་པའི་ས་བོན་དང་།། 
རླུང་གི་གྲྭ་ཡི་ས་དང་ནི།། 
བྱང་ཕྱོགས་ཀྱི་ནི་བཞི་པ་དང་།། 
ནུབ་ཀྱི་ཐ་མ་དེ་བཞིན་དུ།། 
དེ་ཉིད་ཀྱི་ནི་བཞི་པ་དང་།། 
སླར་ཡང་འདྲེ་ཡི་མེ་ཡི་བུ།། 
ལྷོ་ཡི་ཐ་མ་གཟུང་བར་བྱ།། 
ཉི་ཤུར་གཅིག་གིས་མ་ཚང་ཚིག།
ཡི་གེ་གཉིས་པར་ཆུ་གདན་དང་།། 
རེའུ་མིག་གཉིས་པར་ཡང་དག་ལྡན།། 
ཅོད་པན་རེའུ་མིག་བཅུ་གཅིག་པའོ།། 
ལྔ་པ་རེའུ་མིག་གཉིས་པར་ལྡན།། 
བདུན་པར་རེའུ་མིག་དྲུག་པ་དང་།། 
འོག་གི་ཆ་རུ་གསལ་བྱས་པའོ།། 
དགུ་པ་རེའུ་མིག་གསུམ་པ་ཡིས།། 
མགོ་བོར་བཅུ་གཅིག་པ་འདོད་དོ།། 
གཉིས་པས་བཅུ་གཅིག་པ་ལའོ།། 
གསུམ་པས་ཡི་གེ་བཅུ་གཉིས་པ།། 
བདུན་པས་བཅུ་གསུམ་པ་ལ་སྟེ།། 
གསང་སྔགས་ལྷན་ཅིག་སྐྱེས་ཆོས་ཅན།། 
བྱང་གི་ཐ་མ་གཟུང་བར་བྱ།། 
དབང་ལྡན་རེའུ་མིག་ལས་ཕྱི་མ།། 
རླུང་གི་གཉིས་པའི་ས་བོན་དང་།། 
ཡང་ནི་བྱང་གི་ཐ་མ་དང་།། 
ནུབ་ཀྱི་གསུམ་པ་བྱང་གི་ནི།། 
ཐ་མ་ཡི་ནི་ཡི་གེ་དང་།། 
དབུས་མ་ཡི་ནི་གཉིས་པ་དང་།། 
རླུང་གི་ས་ཡི་ཡི་གེ་དང་།། 
མེ་ཡི་རླུང་ནི་གཟུང་བྱ་སྟེ།། 
སྔགས་ཀྱི་ཚིག་རྐང་ཉི་ཤུ་པའོ།། 
མཁས་པས་ཡི་གེ་གཉིས་པ་ལ།། 
རེའུ་མིག་གཉིས་པ་ཡང་དག་ལྡན།། 
བཞི་པ་ལ་ནི་ལྔ་པའི་གདན།། 
ཡི་གེ་ལྔ་པར་ར་ཡིག་གིས།། 
བདུན་པ་ཡིས་ནི་དྲུག་པ་ལའོ།། 
བརྒྱད་པར་རེའུ་མིག་གཉིས་པས་སོ།། 
ཀུན་དུ་སྐྲག་བྱེད་ཆེན་པོ་སྟེ།། 
ཀླུ་རྣམས་འཇིགས་པར་བྱེད་པའོ།། 
དབང་ལྡན་གྱི་ཡང་ཆུ་གཟུང་བྱ།། 
དབུས་མའི་ཡི་གེ་བཞི་པ་དང་།། 
ཤར་གྱི་ཐོག་མ་གཟུང་བར་བྱ།། 
བདེན་བྲལ་མེ་ཡི་ས་བོན་དང་།། 
གདན་ནི་བྱང་གི་ཐ་མ་དང་།། 
དེ་ཉིད་ཀྱི་ཡིག་བཞི་པ་དང་།། 
བདེན་བྲལ་མེ་ནི་བཏུ་བྱས་ནས།། 
ནུབ་ཕྱོགས་ཀྱི་ཡང་བཞི་པ་དང་།། 
བདེན་བྲལ་མེ་ཡི་ས་བོན་དང་།། 
ལྷོ་ཡི་ཐ་མ་དེ་བཞིན་ཏེ།། 
ཚིག་རྐང་ཉི་ཤུ་རྩ་གཅིག་པ།། 
ཀུན་དུ་སྐྲག་པ་ཐམས་ཅད་སྤངས།། 
རེའུ་མིག་གཉིས་པ་ཡང་དག་སྦྱར།། 
རླུང་གི་སྟན་ནི་དེ་བཞིན་དུ།། 
ཡི་གེ་ཐོག་མ་ཞེས་བྱའོ།། 
གཉིས་པ་དེ་ལྟར་སྟེང་གནས།། 
བཞི་པ་ཡི་ནི་མགོར་གནས་པ།། 
རེའུ་མིག་གཉིས་པ་སྦྱར་བའོ།། 
ཅོད་པན་བཅུ་གཅིག་པས་མནན་པ།། 
བདུན་པ་ལ་ནི་གཉིས་པར་ལྡན།། 
བརྒྱད་པ་ལ་ནི་གསུམ་པས་དང་།། 
དགུ་པ་ལ་ནི་མནན་པས་ཏེ།། 
དངོས་གྲུབ་ཀུན་གྱི་གཞི་ཡི་སྔགས།། 
ཕྱག་རྒྱའི་དངོས་གྲུབ་སྟེར་བ་པོའོ།། 
དབང་ལྡན་གྱི་ནི་ཆུ་གཟུང་བྱ།། 
ནུབ་ཀྱི་ཐོག་མ་དེ་བཞིན་དུ།། 
རླུང་གི་དབང་ཆེན་བཟུང་ནས་ནི།། 
དེ་ཉིད་ཀྱི་གཉིས་པའི་ཡི་གེ།། 
དབུས་མའི་བཞི་པའི་ས་བོན་དང་།། 
སླར་ཡང་བྱང་གི་ཐ་མ་དང་།། 
ནུབ་ཕྱོགས་ཀྱི་ནི་བཞི་པ་ལ།། 
ར་ཡི་ཡི་གེ་ལྡན་པར་བྱ།། 
ལྷོ་ཡི་ཐ་མ་བཟུང་ནས་ནི།། 
དབུས་མའི་ཐོག་མ་དེ་བཞིན་དུ།། 
སྲིན་པོའི་མེ་ནི་གཟུང་བར་བྱ།། 
མེ་ཡི་རླུང་གི་ས་བོན་ཏེ།། 
སྔགས་ཀྱི་ཚིག་རྐང་ཉི་ཤུ་གཉིས།། 
གསུངས་པའི་ལས་ནི་བྱེད་པའོ།། 
ཐོག་མའི་སྔགས་ཀྱི་ཡི་གེ་ལ།། 
དུམ་བུ་བདུན་པ་ཡང་དག་ལྡན།། 
གཉིས་པའི་ཡི་གེར་གཉིས་པ་དང་།། 
བཞི་པའི་ཡི་གེར་བཅུ་གཅིག་པ།། 
བཅུ་པར་དུམ་བུ་གཉིས་པ་སྟེ།། 
སེམས་དང་སེམས་བྱུང་གཉིས་མེད་བྱེད།། 
བྱང་གི་ཐ་མ་གཟུང་བར་བྱ།། 
དབང་ལྡན་གྲྭ་ནི་གཞན་པ་དང་།། 
དེ་ཉིད་ཀྱི་ནི་ཆུ་གཟུང་བྱ།། 
ཡང་ནི་དབུས་མའི་བཞི་པ་དང་།། 
ན་ཡིག་སྟན་དུའང་སྦྱིན་པར་བྱ།། 
ནུབ་ཀྱི་ཐ་མ་དེ་བཞིན་དུ།། 
དབང་ལྡན་གྱི་ཡང་ཆུ་གཟུང་བྱ།། 
སླར་ཡང་འདྲེ་ཡི་མེ་དང་ནི།། 
ལྷོ་ཡི་ཐ་མ་གཟུང་བར་བྱ།། 
ཚིག་རྐང་ཉི་ཤུ་རྩ་གསུམ་པའོ།། 
ཡི་གེ་གཉིས་པར་རེའུ་མིག་ནི།། 
གཉིས་པ་ལྡན་པས་མཛེས་པའོ།། 
གསུམ་པ་ལ་ནི་གསུམ་པ་དང་།། 
ལྔ་པ་ལ་ཡང་དེ་ཉིད་ཀྱིས།། 
དྲུག་པར་རེའུ་མིག་གཉིས་པ་དང་།། 
བདུན་པས་གསུམ་པར་དེ་བཞིན་དུ།། 
བརྒྱད་པར་རེའུ་མིག་བདུན་པ་སྟེ།། 
འཁོར་བ་དྲག་པོ་སྐྱོབ་པའོ།། 
མེ་ཡི་གཉིས་པའི་ས་བོན་དང་།། 
ནུབ་ཀྱི་ཐོག་མ་དེ་བཞིན་དུ།། 
ར་ཡི་ཡི་གེའང་སྟན་དུ་སྦྱིན།། 
ཡང་ནི་ནུབ་ཀྱི་ཐ་མ་དང་།། 
རླུང་གི་གཉིས་པ་གཟུང་བར་བྱ།། 
བྱང་ཕྱོགས་ཀྱི་ནི་བཞི་པ་དང་།། 
ལྷོ་ཡི་ཐ་མའི་ས་བོན་དང་།། 
དབུས་མའི་ཐོག་མའི་ཡི་གེ་དང་།། 
བདེན་བྲལ་མེ་ཡི་ས་བོན་དང་།། 
སླར་ཡང་མེ་ཡི་རླུང་ཡིན་ཏེ།། 
སྔགས་ཀྱི་ཚིག་རྐང་ཉི་ཤུ་བཞི།། 
འཆི་བདག་རྣམ་པར་འཐག་པའོ།། 
ཡི་གེ་གཉིས་པ་རེའུ་མིག་ནི།། 
ལྔ་པས་སྟན་དུ་མཛེས་པའོ།། 
གསུམ་པ་ཡང་ནི་གསུམ་པ་ཡིས།། 
བཞི་པ་ལ་ནི་ལྔ་པ་ཡིས།། 
དེ་ཡི་མགོ་བོར་སྟོང་པས་མནན།། 
བརྒྱད་པ་ལ་ཡང་གཉིས་པས་སོ།། 
ནུབ་ཕྱོགས་ཀྱི་ནི་ཐོག་མ་ལ།། 
སླར་ཡང་ཉི་མ་སྟན་དུ་བྱ།། 
རླུང་གི་གཉིས་པའི་ས་བོན་ལའང་།། 
ས་ཡི་ཕ་རོལ་དབང་ལྡན་མཚམས།། 
རླུང་གི་གཉིས་པའི་ཡི་གེ་ལ།། 
ར་ཡིག་གདན་དུ་བརྒྱན་པ་དང་།། 
བྱང་གི་ཐ་མ་གཟུང་བར་བྱ།། 
དབང་ལྡན་ས་མཐའ་དེ་བཞིན་དུ།། 
རླུང་གི་གཉིས་པའི་ཡི་གེ་ཉིད།། 
དབང་ལྡན་ཕྱི་མ་སའི་ཕ་རོལ།། 
སླར་ཡང་རླུང་གི་གཉིས་པ་ལ།། 
ར་ཡིག་དང་ནི་ལྡན་པར་བྱ།། 
དབུས་མའི་ཐོག་མའི་ས་བོན་དང་།། 
བདེན་བྲལ་མེ་ཡི་ས་བོན་དང་།། 
བྱང་གི་ཐ་མ་གཟུང་བར་བྱ།། 
དབང་ལྡན་ཆུ་དང་དེ་བཞིན་དུ།། 
རླུང་གི་དབང་ཆེན་གཟུང་བར་བྱ།། 
རླུང་གི་གདན་ནི་སྦྱར་བ་དང་།། 
ནུབ་ཀྱི་ཐོག་མའི་ཡི་གེ་ཙམ།། 
སླར་ཡང་གཟུང་བྱ་དེ་བཞིན་དུ།། 
དབང་ལྡན་གྱི་ནི་ཆུ་གཟུང་བྱ།། 
ར་ཡིས་མནན་པ་སྦྱར་བར་བྱ།། 
བདེན་བྲལ་ར་ཡིག་གཟུང་བར་བྱ།། 
ནུབ་ཀྱི་དང་པོའི་སྟན་དེ་བཞིན།། 
ལྷོ་ཡི་ཐ་མ་གཟུང་བ་ནི།། 
གསང་སྔགས་ཚིག་རྐང་ཉི་ཤུ་ལྔ།། 
མཁས་པས་ཐོག་མའི་ཡི་གེ་ལ།། 
རེའུ་མིག་གསུམ་པའི་ཕྱི་མོར་ལྡན།། 
གཉིས་པར་རེའུ་མིག་གཉིས་པའོ།། 
དྲུག་པར་དེ་ཉིད་སྦྱར་བར་བྱ།། 
དགུ་པར་རེའུ་མིག་བདུན་པས་ཏེ།། 
དགུ་པར་བཅུ་གཅིག་པས་དེ་བཞིན།། 
བཅུ་གཉིས་པ་ལ་དུམ་གཉིས་པས།། 
བཅུ་བཞི་པར་ཡང་དེ་ཉིད་ཀྱིས།། 
བཅུ་གཅིག་པས་ནི་མགོ་བོར་མནན།། 
བཅུ་བདུན་པར་ནི་དུམ་གསུམ་པས།། 
བཅྭ་བརྒྱད་པར་ནི་བདུན་པས་ཏེ།། 
མཐའ་ཡས་སེམས་ཅན་དོན་བྱེད་མཆོག།
སྤྲུལ་པའི་སྐུ་ཅན་ཉིད་དང་ནི།། 
རེ་བ་ཐམས་ཅད་སྐོང་བྱེད་པའོ།། 
མེ་ཡི་གཉིས་པའི་ས་བོན་གཟུང་།། 
ནུབ་ཀྱི་ཐོག་མ་དེ་བཞིན་དུ།། 
རླུང་གི་གཉིས་པ་གཟུང་བར་བྱ།། 
སླར་ཡང་དབང་ལྡན་སའི་ཕ་རོལ།། 
རླུང་གི་གཉིས་པ་གཟུང་བར་བྱ།། 
བྱང་གི་ཐ་མའི་ཡི་གེ་དང་།། 
དབུས་མའི་གཉིས་པའི་ས་བོན་དང་།། 
མེ་ཡང་རླུང་གི་ཡི་གེ་སྟེ།། 
སྔགས་ཀྱི་ཚིག་རྐང་ཉི་ཤུ་དྲུག།
མངོན་ཤེས་ཐམས་ཅད་འཇུག་བྱེད་པའོ།། 
ཡི་གེ་ལྔ་པ་མཆོག་ལ་ནི།། 
ར་ཡི་སྟན་དང་ཡང་དག་ལྡན།། 
ཡི་གེ་དྲུག་པའི་གདན་དུ་ནི།། 
རེའུ་མིག་གི་ནི་ལྔ་པ་བྱ།། 
བདུན་པར་དུམ་བུ་གཉིས་པས་སོ།། 
ཆར་འབེབས་འདོད་པ་ཐམས་ཅད་གསོལ།། 
ཛྙཱ་ནི་རང་བྱུང་བཏུ་བྱས་ནས།། 
ནུབ་ཀྱི་ཐ་མའི་ཡི་གེ་དང་།། 
རླུང་གི་གཉིས་པ་བཏུ་བྱ་སྟེ།། 
དབུས་མའི་གསུམ་པ་དེ་བཞིན་དུ།། 
སྲིན་པོའི་ཉི་མ་བླངས་པ་དང་།། 
བྱང་གི་ཐོག་མ་དེ་ནས་ནི།། 
ར་ཡིག་གདན་དང་མཉམ་ལྡན་བྱ།། 
བྱང་ཕྱོགས་ཀྱི་ནི་བཞི་པ་དང་།། 
མེ་ཡི་རླུང་ནི་བླང་བྱ་སྟེ།། 
ཚིག་རྐང་ཉི་ཤུ་རྩ་བདུན་པའོ།། 
གཉིས་པའི་དུམ་བུ་ཉིད་ཀྱིས་ནི།། 
ཡི་གེ་གསུམ་པ་མཛེས་པར་བྱས།། 
བདུན་པའང་དེ་ཉིད་ཀྱིས་བྱ་སྟེ།། 
ལྷན་སྐྱེས་རྫོགས་པའི་བྱང་ཆུབ་མཆོག།
བྱང་གི་ཐ་མ་གཟུང་བར་བྱ།། 
དབང་ལྡན་གྲྭ་ཡི་སའི་ཕ་རོལ།། 
བྱང་གི་ཐོག་མ་བླང་བར་བྱ།། 
མེ་ཡི་གཉིས་པའི་ཡི་གེ་དང་།། 
ནུབ་ཀྱི་ཐོག་མ་གཟུང་བར་བྱ།། 
བདེན་བྲལ་གྲྭ་ཡི་ཉི་མ་དང་།། 
ནུབ་ཀྱི་བཞི་པའི་ས་བོན་དང་།། 
བདེན་བྲལ་ཉི་མའི་ས་བོན་དང་།། 
དབང་ལྡན་ཆུ་ཡང་གཟུང་བར་བྱ།། 
རླུང་གི་གཉིས་པའི་ཡི་གེ་དང་།། 
དབང་ལྡན་གྲྭ་ཡི་ས་མཐའ་དང་།། 
བདེན་བྲལ་མེ་ཡི་ས་བོན་དང་།། 
ལྷོ་ཡི་ཐ་མ་གཟུང་བྱ་སྟེ།། 
སྔགས་ཀྱི་ཚིག་རྐང་ཉི་ཤུ་བརྒྱད།། 
སྔགས་ཀྱི་ཡི་གེ་གཉིས་པ་ལ།། 
ལེའུ་ཚེ་གཉིས་པ་ཡང་དག་སྦྱར།། 
གསུམ་པ་ཡིས་ནི་གསུམ་པ་ལ།། 
བཞི་པ་ལ་ཡང་དེ་ཉིད་ཀྱིས།། 
དྲུག་པ་ལ་ནི་ལྔ་པ་ཡིས།། 
འོག་གི་ཆར་ནི་སྦྱར་བར་བྱ།། 
བདུན་པར་གསུམ་པ་ལྡན་པར་བྱ།། 
ལེའུ་ཚེ་གཉིས་པས་བཅུ་པ་ལ།། 
བཅུ་གཅིག་པ་ལའང་དེ་ཉིད་ཀྱིས།། 
སླར་ཡང་གསུམ་པས་བཅུ་གཉིས་ལའོ།། 
བཅུ་གསུམ་པ་ལ་དུམ་བདུན་པས།། 
ཐུགས་རྗེ་ཆེན་པོ་འདོད་ཉིད་དོ།། 
རླུང་གི་གཉིས་པའི་ས་བོན་དང་།། 
ར་ཡིག་ལྡན་པའི་དབང་ལྡན་ཆུ།། 
བྱང་གི་ཐ་མ་གཟུང་བར་བྱ།། 
འདྲེ་ཡི་སྲེག་ཟ་དེ་ནས་ནི།། 
བྱང་ཕྱོགས་ཀྱི་ནི་གསུམ་པ་དང་།། 
སླར་ཡང་རླུང་གི་ས་དང་ནི།། 
ནུབ་ཕྱོགས་ཀྱི་ནི་བཞི་པ་ལ།། 
ཆུ་ཡི་གདན་ནི་སྦྱར་བའོ།། 
རླུང་གི་གཉིས་པའི་ས་བོན་དང་།། 
ཡང་ན་ནུབ་ཀྱི་ཐ་མ་སྟེ།། 
ཉི་ཤུ་རྩ་དགུ་པ་དེ་བཞིན།། 
སྔགས་ཀྱི་ཚིག་ནི་ཐམས་ཅད་བྱེད།། 
སྔགས་ཀྱི་ཡི་གེ་གསུམ་པ་ལ།། 
རེའུ་མིག་གཉིས་པར་ཡང་དག་ལྡན།། 
ཡི་གེ་བདུན་པའི་གནས་ལ་ནི།། 
བཅུ་གཅིག་པ་ཡིས་ཡང་དག་མནན།། 
བརྒྱད་པ་ལ་ནི་གསུམ་པ་སྦྱར།། 
དེ་བཞིན་དགུ་པར་བདུན་པ་སྟེ།། 
གསང་སྔགས་འདི་ནི་སྣ་ཚོགས་པའི།། 
དངོས་གྲུབ་སྙིང་རྗེར་གསུངས་པའོ།། 
མེ་ཡི་གཉིས་པའང་གཟུང་བར་བྱ།། 
ཁྱབ་བདག་ཆེན་པོ་ཉི་མར་ལྡན།། 
བདེན་བྲལ་གྲྭ་ཡི་གཉིས་པ་ལ།། 
ལྷོ་ཡི་ཐོག་མའི་གདན་ཅན་ནོ།། 
རླུང་གི་གཉིས་པའི་ས་བོན་དང་།། 
དབང་ལྡན་གྲྭ་ཡི་ས་ཕ་རོལ།། 
བདེན་བྲལ་ཉི་མ་གཟུང་བར་བྱ།། 
དབུས་མ་ཡི་ནི་ཐོག་མ་མཆོག།
སྲིན་པོའི་མེ་ནི་གཟུང་བར་བྱ།། 
དབུས་མའི་ཐོག་མའི་ཡི་གེ་དང་།། 
མེ་ཡི་རླུང་ནི་གཟུང་བྱ་སྟེ།། 
སྔགས་ཀྱི་ཚིག་རྐང་སུམ་ཅུའོ།། 
མཁས་པའི་ཐོག་མའི་ཡི་གེ་ལ།། 
ལེའུ་ཚེ་གསུམ་པ་སྦྱོར་བ་དང་།། 
དེ་ཉིད་ཀྱིས་ནི་གཉིས་པ་ལ།། 
དྲུག་པ་བཅུ་གཅིག་པ་ཡིས་མནན།། 
སླར་ཡང་བཞི་པ་ལ་གཉིས་པས།། 
དྲུག་པ་ལ་ཡང་དེ་ཉིད་ཀྱིས།། 
བརྒྱད་པའང་དེ་ཡིས་དེ་བཞིན་ནོ།། 
དེ་ཡང་འཁྲུལ་པ་རྣམས་སྤངས་པའོ།། 
རླུང་གི་གཉིས་པའི་ས་བོན་དང་།། 
ཉི་མར་ལྡན་པའི་དབང་ལྡན་ཆུ།། 
ནུབ་ཀྱི་ཐ་མའི་ས་བོན་དང་།། 
དབུས་མ་ཡི་ཡང་གསུམ་པ་དང་།། 
ཕྱིར་ཞིང་ནུབ་ཀྱི་ཐ་མ་དང་།། 
བདེན་བྲལ་གཉིས་པའི་ཡི་གེ་དང་།། 
སླར་ཡང་དེ་ཉིད་དེ་ལྟར་བཏུ།། 
ལྷོ་ཡི་ཐ་མ་དེ་བཞིན་ཏེ།། 
རླུང་གི་གཉིས་པ་གཟུང་བྱས་ནས།། 
ནུབ་ཀྱི་དང་པོའི་སྟན་དེ་ནས།། 
བྱང་ཕྱོགས་ཀྱི་ཡང་བཞི་པ་དང་།། 
ནུབ་ཀྱི་ཐ་མ་དེ་བཞིན་དུ།། 
དབང་ལྡན་གྱི་ཡང་ཆུ་གཟུང་བྱ།། 
ནུབ་ཕྱོགས་ཀྱི་ནི་བཞི་པ་སྟེ།། 
དེ་ལ་ར་ཡིག་ལྡན་པར་བྱ།། 
དབང་ལྡན་ཆུ་ཡི་ས་བོན་དང་།། 
ལྷོ་ཡི་ཐ་མ་གཟུང་བར་བྱ།། 
མེ་ཡི་རླུང་གི་ས་བོན་ཏེ།། 
བཀླགས་པས་དངོས་གྲུབ་བྱེད་པའི་སྔགས།། 
མ་བྱུང་འབྱུང་བར་མི་འགྱུར་རོ།། 
སྔགས་ཀྱི་ཡི་གེ་གསུམ་པ་ལ།། 
རེའུ་མིག་གཉིས་པས་མནན་པ་སྟེ།། 
བཞི་པའང་དེ་ཉིད་དང་སྦྱར་ཅིང་།། 
བཅུ་གཅིག་པ་ཡིས་བརྒྱན་པའོ།། 
ལྔ་པ་དུམ་བུ་གཉིས་པ་སྟེ།། 
དེ་བཞིན་དྲུག་པར་དགུ་པས་སོ།། 
དགུ་པ་ཐིག་ལེས་མནན་པ་སྟེ།། 
སླར་ཡང་བཅུ་གཉིས་ལ་གསུམ་པས།། 
བཅུ་གསུམ་པ་ལ་གཉིས་པས་ཏེ།། 
བཅྭ་ལྔ་པ་ལའང་དེ་ཉིད་ཀྱིས།། 
སྔགས་རྐང་སུམ་ཅུ་རྩ་གཅིག་པ།། 
བདེ་བ་ཐམས་ཅད་འབྱུང་བའོ།། 
ཐོག་མའི་རེའུ་མིག་བཏུ་བྱས་ནས།། 
ནུབ་ཀྱི་ཐོག་མ་དེ་བཞིན་དུ།། 
རྡོ་རྗེ་སེམས་དཔའི་གདན་སྦྱིན་བྱ།། 
སླར་ཡང་བྱང་གི་ཐ་མ་དང་།། 
རླུང་གི་ས་ནི་གཟུང་བར་བྱ།། 
ནུབ་ཀྱི་བཞི་པའི་ཡི་གེ་དང་།། 
བདེན་བྲལ་མེ་ཡི་ས་བོན་དང་།། 
ནུབ་ཀྱི་ཐ་མ་དེ་བཞིན་ནོ།། 
ཐོག་མར་བཅུ་གཅིག་པ་ཡིས་མནན།། 
གསུམ་པར་རེའུ་མིག་གཉིས་པས་སོ།། 
བཞི་དང་ལྔ་པའང་དེ་ཉིད་ཀྱིས།། 
ཡི་གེ་དྲུག་པར་གསུམ་པ་ཡིས།། 
བདུན་པར་བདུན་པ་ཉིད་ཀྱིས་ཏེ།། 
སྔགས་རྐང་སུམ་ཅུ་རྩ་གཉིས་པ།། 
འཇིགས་བྱེད་མ་རྣམས་འཇིགས་བྱེད་དང་།། 
རྡོ་རྗེ་སེམས་དཔའ་རྫོགས་བྱེད་པ།། 
རླུང་གི་གཉིས་པའི་ས་བོན་དང་།། 
བྱང་ཕྱོགས་ཀྱི་ནི་ཐ་མ་མཆོག།
བདེན་བྲལ་རྡོ་རྗེ་སེམས་དཔའ་དང་།། 
དབུས་མའི་ཐོག་མའི་ཡི་གེ་དང་།། 
བྱང་ཕྱོགས་ཀྱི་ཡང་ཐོག་མ་དང་།། 
ནུབ་ཀྱི་ཐོག་མ་དེ་བཞིན་དུ།། 
དེ་ཉིད་ཀྱི་ནི་ཐ་མ་གཟུང་།། 
སླར་ཡང་དེ་ཡི་གསུམ་པ་དང་།། 
མེ་ཡི་རླུང་ཡང་གཟུང་བྱ་སྟེ།། 
ཚིག་རྐང་སུམ་ཅུ་རྩ་གསུམ་པ།། 
ཐོག་མ་ལ་ནི་ལྔ་པའི་གདན།། 
གཉིས་པ་ལ་ནི་བདུན་པས་ཏེ།། 
གསུམ་པའི་གདན་ནི་ལྔ་པ་ཡི།། 
རེའུ་མིག་པ་ཡང་བསྡུ་བའོ།། 
བཞི་པར་བཅུ་གཅིག་པ་ཡི་གདན།། 
ལྔ་པ་ལ་ཡང་དུམ་གསུམ་པས།། 
བདུན་པ་བརྒྱད་པ་རེའུ་མིག་ནི།། 
གཉིས་པ་ཡིས་ནི་རྟག་ཏུ་འབར།། 
གཟུང་དང་འཛིན་པ་རྣམ་པ་ཡང་།། 
སྤོང་བ་སྔགས་ཀྱི་འདྲེན་པའོ།། 
དབུས་མའི་ཐོག་མ་གཟུང་བར་བྱ།། 
གདན་ནི་མེ་ཡི་བུ་ཡིས་སོ།། 
ནུབ་ཕྱོགས་ཀྱི་ནི་བཞི་པ་དང་།། 
དབང་ལྡན་ཆུ་ཡི་ས་བོན་དང་།། 
དབུས་མ་ཡི་ནི་བཞི་པ་ནི།། 
ཉི་མའི་གདན་ལ་ཡང་དག་གནས།། 
དབང་ལྡན་གྲྭ་ཡི་ས་མཐའ་དང་།། 
སླར་ཡང་ནུབ་ཀྱི་བཞི་པ་དང་།། 
འདྲེ་ཡི་མེ་ཡི་ས་བོན་དང་།། 
ལྷོ་ཡི་ཐ་མ་དེ་བཞིན་དུ།། 
མེ་ཡི་རླུང་ནི་གཟུང་བར་བྱ།། 
ཚིག་རྐང་སུམ་ཅུ་རྩ་བཞི་པའོ།། 
མཁས་པས་ཐོག་མའི་ཡི་གེ་ལ།། 
རེའུ་མིག་དགུ་པས་མནན་པ་དང་།། 
གསུམ་པ་ལ་ནི་གསུམ་པས་སོ།། 
གཉིས་པས་དྲུག་དང་བརྒྱད་ཡིག་ལའོ།། 
གསང་སྔགས་ངན་འགྲོ་ལས་སྒྲོལ་བའོ།། 
རང་འབྱུང་སྒྲ་ཡང་བསྒྲགས་པའོ།། 
བྱང་གི་ཐ་མ་གཟུང་བར་བྱ།། 
དབང་ལྡན་གྲྭ་ཡི་ས་མཐའ་དང་།། 
དབུས་མའི་ཐོག་མ་གཟུང་བར་བྱ།། 
མེ་ཡི་གཉིས་པའི་ས་བོན་དང་།། 
ནུབ་ཀྱི་ཐོག་མ་དེ་བཞིན་དུ།། 
རླུང་གི་དབང་ཆེན་དེ་བཞིན་ཏེ།། 
དབུས་མའི་ཐོག་མ་གཟུང་བར་བྱ།། 
ནུབ་ཀྱི་ཡི་གེ་དང་པོ་ལ།། 
བྱང་གི་ཐ་མའི་གདན་སྦྱར་བྱ།། 
སླར་ཡང་ནུབ་ཀྱི་ཐ་མ་སྟེ།། 
ཚིག་རྐང་སུམ་ཅུ་རྩ་ལྔ་པ།། 
ཆོས་རྣམས་ཀུན་གྱི་སྟོང་པ་ཉིད།། 
གཉིས་གསུམ་ཡི་གེའི་གནས་ལ་ནི།། 
རེའུ་མིག་གཉིས་པ་སྦྱར་བའོ།། 
ལྔ་པ་ལ་ནི་དུམ་གསུམ་པས།། 
བདུན་པ་དགུ་པར་གཉིས་བདུན་པས།། 
བྱང་ཕྱོགས་ཀྱི་ནི་གསུམ་པ་དང་།། 
ནུབ་ཀྱི་གསུམ་པ་དེ་བཞིན་ཏེ།། 
དེ་ཡི་བཞི་པའི་གདན་སྦྱིན་བྱ།། 
དབུས་མའི་ཐོག་མ་དེ་བཞིན་དུ།། 
ལྷོ་ཕྱོགས་ཀྱི་ནི་ཐོག་མ་དང་།། 
རླུང་གི་གཉིས་པའི་ས་བོན་དང་།། 
དབང་ལྡན་གྲྭ་ཡི་ས་མཐའ་དང་།། 
རླུང་གི་སླར་ཡང་གཉིས་པ་སྟེ།། 
དེ་ནི་ར་ཡིག་ལྡན་པར་བྱ།། 
ཀ་ཥར་གྲགས་པའི་སྔགས་བཏུའོ།། 
ལྷོ་ཡི་ཐ་མ་གཟུང་བྱ་དང་།། 
སླར་ཡང་ནུབ་ཀྱི་ཐ་མ་དང་།། 
བདེན་བྲལ་གཉིས་པའི་ས་བོན་དང་།། 
བྱང་གི་ཐོག་མའི་གདན་ཅན་དང་།། 
ནུབ་ཀྱི་གསུམ་པ་གང་ཡིན་དང་།། 
དེ་ཉིད་ཀྱི་མཐའི་ཡི་གེ་དང་།། 
མེ་ཡི་རླུང་ནི་གཟུང་བྱ་སྟེ།། 
སྔགས་ཀྱི་ཚིག་རྐང་སུམ་ཅུ་དྲུག།
ཐོག་མར་ལྔ་པ་ཡི་ནི་གདན།། 
གསུམ་པ་དགུ་པས་མནན་པ་དང་།། 
བཞི་པ་ཡང་ནི་གསུམ་པ་ཡིས།། 
དུམ་བུ་གཉིས་པས་དགུ་པ་ལ།། 
བཅུ་པ་ལ་ནི་གསུམ་པས་ཏེ།། 
བཅུ་གཅིག་པ་ལ་དུམ་གཉིས་པས།། 
བཅུ་གསུམ་པ་ལའང་དེ་ཉིད་ཀྱི།། 
ཐིག་ལེའི་ཡེ་ཤེས་སྒྲ་རྣམས་ཀྱིའོ།། 
ཛྙཱ་ཡི་རྣམ་པ་ཡང་དག་བཏུ།། 
ནུབ་ཀྱི་ཐ་མའི་ཡི་གེ་དང་།། 
བྱང་གི་ཐ་མ་གཟུང་བར་བྱ།། 
ཤར་སྒོ་མ་ནི་གདན་དུ་འདོད།། 
ནུབ་ཕྱོགས་ཀྱི་ནི་ཐོག་མ་དང་།། 
སླར་ཡང་དབང་ལྡན་གྱི་ནི་ཆུ།། 
བདེན་བྲལ་གཉིས་པའི་ཡི་གེ་ནི།། 
ར་ཡིག་གིས་ནི་མནན་པར་བྱ།། 
བྱང་གི་ཐོག་མའི་ས་བོན་དང་།། 
ལྷོ་ཡི་ཐ་མ་དེ་བཞིན་དུ།། 
མེ་ཡི་རླུང་ནི་གཟུང་བྱ་སྟེ།། 
ཚིག་རྐང་སུམ་ཅུ་རྩ་བདུན་པའོ།། 
ཡི་གེ་གཉིས་དྲུག་བརྒྱད་པ་ལ།། 
རེའུ་མིག་གཉིས་པ་སྦྱར་བའོ།། 
འབར་བའི་བདུད་རྩིའི་རྣལ་འབྱོར་གྱི།། 
གསང་སྔགས་སྐྱེ་བོ་ཀུན་ཡིད་སྤྲོ།། 
རླུང་གི་གཉིས་པ་གཟུང་བར་བྱ།། 
དབང་ལྡན་ཆུ་ནི་ར་དང་ལྡན།། 
དབུས་མའི་ཐོག་མའི་ས་བོན་དང་།། 
རང་ཡིག་ལྡན་དང་བྱང་ཐ་མ།། 
དེ་ཉིད་དང་ལྡན་བྱང་དང་པོ།། 
དབང་ལྡན་ཆུ་ཡི་ཡི་གེ་དང་།། 
ནུབ་ཀྱི་ཐོག་མར་ར་ཡིག་ལྡན།། 
དེ་ཉིད་ཐ་མ་དེ་བཞིན་དུ།། 
མེ་ཡི་རླུང་ནི་གཟུང་བར་བྱ།། 
ནུབ་ཀྱི་ཐ་མ་དེ་བཞིན་ཏེ།། 
གསང་སྔགས་ཚིག་རྐང་སུམ་ཅུ་བརྒྱད།། 
ཉོན་མོངས་ཀུན་ཉེར་ཞི་བྱེད་པའོ།། 
བརྒྱད་པར་དུམ་བུ་གཉིས་པ་ཡིས།། 
སྦྱར་བྱ་བདུན་པས་བཅུ་པ་ལའོ།། 
བྱང་ཕྱོགས་ཀྱི་ནི་གསུམ་པ་དང་།། 
ནུབ་ཕྱོགས་ཀྱི་ཡང་གསུམ་པ་དང་།། 
དེ་ཉིད་ཀྱི་ནི་ཐ་མ་གཟུང་།། 
དབུས་མའི་ཐོག་མ་དེ་བཞིན་དུ།། 
སྲིན་པོའི་མེ་ཡི་ས་བོན་དང་།། 
མེ་ཡི་རླུང་གི་ས་བོན་ཏེ།། 
སྔགས་ཀྱི་ཡི་གེ་ཐོག་མ་ལ།། 
བཅུ་གཅིག་པ་ཡིས་མནན་པ་དང་།། 
མཁས་པས་ཡི་གེ་ལྔ་པ་ལ།། 
དུམ་བུ་གཉིས་པས་སྦྱར་བའོ།། 
བག་ཆགས་སེམས་ཀྱི་བདག་ཉིད་ཀུན།། 
སྤོང་བའི་གསང་སྔགས་འབོད་པ་སྟེ།། 
མཁས་པའི་གསང་སྔགས་ཚིག་རྐང་ནི།། 
བཞི་བཅུར་གཅིག་གིས་མ་ཚང་བའོ།། 
རླུང་གི་གཉིས་པའི་ས་བོན་དང་།། 
དབང་ལྡན་ཆུ་ནི་ར་ལྡན་དང་།། 
སླར་ཡང་དེ་ཉིད་བཏུ་བྱས་ནས།། 
དབུས་མའི་ཐོག་མའི་ཡི་གེ་དང་།། 
རླུང་གི་གྲྭ་ཡི་ས་ལ་ནི།། 
སླར་ཡང་བྱང་གི་དང་པོའི་གདན།། 
བྱང་ཕྱོགས་ཀྱི་ནི་བཞི་པ་དང་།། 
ཤར་གྱི་དབུས་མའི་ཡི་གེ་དང་།། 
ལྷོ་ཡི་ཐ་མ་གཟུང་བར་བྱ།། 
དབུས་མའི་ཐོག་མ་དེ་བཞིན་དུ།། 
སྲིན་པོའི་མེ་ཡི་ས་བོན་དང་།། 
མེ་ཡི་རླུང་གི་ས་བོན་ཏེ།། 
སྔགས་ཀྱི་ཚིག་རྐང་བཞི་བཅུ་པ།། 
ཡི་གེས་ཇི་ལྟའི་དོན་བྱེད་པའོ།། 
སྔགས་ཀྱི་ཡི་གེ་གསུམ་པ་ལ།། 
རེའུ་མིག་གསུམ་པ་སྦྱར་བ་དང་།། 
མཁས་པས་ཡི་གེ་དྲུག་པ་ལ།། 
རེའུ་མིག་བཅུ་གཅིག་པ་ཡིས་མནན།། 
བཅུ་པར་རེའུ་མིག་གཉིས་པ་ཡིས།། 
མངའ་བདག་སྣ་ཚོགས་དོན་བྱེད་པའི།། 
བྱང་གི་ཐ་མ་གཟུང་བར་བྱ།། 
ལྷོ་ཕྱོགས་ཀྱི་ནི་གསུམ་པ་དང་།། 
དབང་ལྡན་གྱི་ནི་ཆུ་གཟུང་བྱ།། 
རླུང་གི་གྲྭ་ལས་ས་དང་ནི།། 
ཡང་ནི་དེ་ཉིད་བཏུ་བྱས་ནས།། 
དབུས་མ་ཡི་ནི་གསུམ་པ་ལ།། 
ནུབ་ཀྱི་ཐ་མའི་གདན་ཅན་དང་།། 
མེ་ཡི་གཉིས་པའི་ཡི་གེ་དང་།། 
བདེན་བྲལ་མེ་ཡི་ས་བོན་དང་།། 
སླར་ཡང་དེ་ཉིད་བཏུ་བར་བྱ།། 
མེ་ཡི་རླུང་ནི་གཟུང་བྱ་སྟེ།། 
སྔགས་རྐང་བཞི་བཅུ་རྩ་གཅིག་པའོ།། 
ཐོག་མར་རེའུ་མིག་ལྔ་པ་ཡི།། 
གདན་དང་ཐིག་ལེས་མནན་པའོ།། 
གཉིས་པའང་རེའུ་མིག་གཉིས་པས་སོ།། 
བཞི་པ་ལ་ནི་བཞི་པས་སོ།། 
བརྒྱད་པར་ཡང་ནི་དེ་ཉིད་ཀྱིས།། 
དགུ་པར་དུམ་བུ་གཉིས་པས་སོ།། 
བྱང་ཕྱོགས་ཀྱི་ནི་ཐོག་མ་དང་།། 
སྲིན་པོའི་ཉི་མའི་མགོན་པོ་དང་།། 
དབུས་མའི་ཐོག་མ་གཟུང་བྱས་ལ།། 
དེ་ནས་དབང་པོའི་སྒོ་གདན་ཅན།། 
ནུབ་ཕྱོགས་ཀྱི་ནི་ཐོག་མ་དང་།། 
མེ་ཡི་རླུང་གི་ས་བོན་དང་།། 
ནུབ་ཀྱི་དང་པོ་གཟུང་བྱས་པ།། 
རྡོ་རྗེ་སེམས་དཔའ་ལ་ཞོན་པའོ།། 
བྱང་གི་ཐ་མ་གཟུང་བར་བྱ།། 
ནུབ་ཀྱི་ཐོག་མའི་ཡི་གེ་ནི།། 
དེ་ཉིད་ལ་ནི་ར་ཡིས་གདན།། 
ནུབ་ཀྱི་ཐ་མ་དེ་བཞིན་དུ།། 
མེ་ཡི་གཉིས་པའི་ས་བོན་དང་།། 
སླར་ཡང་ནུབ་ཀྱི་ཐ་མ་དང་།། 
མེ་ཡི་རླུང་ནི་གཟུང་བྱ་སྟེ།། 
ཚིག་རྐང་བཞི་བཅུ་རྩ་གཉིས་པའོ།། 
ལྔ་པར་བཅུ་གཅིག་པ་ཡིས་མནན།། 
བདུན་པ་ལ་ཡང་དེ་ཉིད་ཀྱིས།། 
དགུ་པར་བཅུ་གཅིག་དུམ་གཉིས་པས།། 
གསང་སྔགས་འཇོམས་བྱེད་ཆེན་པོར་གསུངས།། 
བྱང་གི་ཐ་མ་གཟུང་བར་བྱ།། 
དབང་ལྡན་གྲྭ་ཡི་ས་མཐའ་དང་།། 
འདྲེ་ཡི་གྲྭ་ཡི་ཉི་མ་དང་།། 
ཀ་ཥར་གྲགས་པ་རང་ཉིད་བཏུ།། 
དབུས་མའི་ཐོག་མའི་ས་བོན་དང་།། 
སྲིན་པོའི་མེ་ཡི་བུ་དང་ནི།། 
མེའི་ཡང་རླུང་ནི་གཟུང་བྱ་སྟེ།། 
ཚིག་རྐང་བཞི་བཅུ་རྩ་གསུམ་པའོ།། 
གཉིས་དང་བཞི་པ་དྲུག་པ་ལ།། 
དུམ་བུ་གཉིས་པ་སྦྱར་བའོ།། 
རྣལ་འབྱོར་བསྲུང་བའི་བདག་ཉིད་དུ།། 
ཡི་གེ་ལས་ནི་ཤེས་པར་བྱ།། 
ནུབ་ཕྱོགས་ཀྱི་ནི་གསུམ་པ་དང་།། 
སླར་ཡང་བདེན་བྲལ་གཉིས་པར་ནི།། 
ལྷོ་ཡི་དང་པོའི་སྟན་དུ་སྦྱིན།། 
ནུབ་ཀྱི་ཐ་མ་དེ་བཞིན་ཏེ།། 
དབང་ལྡན་གྱི་ནི་ཆུ་གཟུང་བྱ།། 
སླར་ཡང་ནུབ་ཀྱི་གསུམ་པ་དང་།། 
རླུང་གི་གྲྭ་ཡི་ས་དང་ནི།། 
ནུབ་ཀྱི་ཐ་མ་དེ་བཞིན་དུ།། 
ཚིག་རྐང་བཞི་བཅུ་རྩ་བཞི་པ།། 
མཚམས་མེད་ལྔ་ནི་བྱེད་རྣམས་ཀྱིའོ།། 
ཁྱབ་བདག་ཐོག་མར་དུམ་བུ་ནི།། 
ལྔ་པའི་སྟན་གྱིས་མཛེས་པ་དང་།། 
གཉིས་པར་དུམ་བུ་གཉིས་པ་ཡིས།། 
སྦྱར་དང་སླར་ཡང་གསུམ་པ་ལ།། 
དུམ་གཉིས་པ་དང་ཐིག་ལེས་སོ།། 
གསུམ་པས་ཡི་གེ་བཞི་པ་ལའོ།། 
ལྔ་པ་བདུན་པ་ལ་དེ་བཞིན།། 
རེའུ་མིག་གཉིས་དང་བདུན་པས་སོ།། 
ནུབ་ཕྱོགས་ཀྱི་ནི་བཞི་པ་དང་།། 
བདེན་བྲལ་མེ་ཡི་ས་བོན་ནི།། 
བྱང་གི་ཐ་མའི་སྟན་ཅན་དང་།། 
ནུབ་ཕྱོགས་ཀྱི་ནི་བཞི་པ་དང་།། 
མེ་ཡི་རླུང་ནི་གཟུང་བར་བྱ།། 
དབུས་མའི་ཐོག་མའི་ཡི་གེ་དང་།། 
བདེན་བྲལ་མེ་ཡི་བུ་དང་ནི།། 
སླར་ཡང་མེ་ཡི་རླུང་ཡིན་ཏེ།། 
སྔགས་ཀྱི་ཡི་གེ་གཉིས་པ་ལ།། 
རེའུ་མིག་དགུ་པས་མནན་པ་དང་།། 
སླར་ཡང་ཡི་གེ་དྲུག་པ་ལ།། 
རེའུ་མིག་གཉིས་པས་སྦྱར་བ་ཡི།། 
སྔགས་ནི་ཆོས་རྣམས་ཀུན་གྱི་གཞི།། 
ཚིག་རྐང་བཞི་བཅུ་རྩ་ལྔ་པའོ།། 
དབུས་མའི་ཐོག་མ་བཟུང་ནས་ནི།། 
ཉི་མའི་གདན་གྱིས་གསལ་བྱས་པའོ།། 
ནུབ་ཕྱོགས་ཀྱི་ནི་བཞི་པ་དང་།། 
རླུང་གི་གཉིས་པའི་ཡི་གེ་ལ།། 
བྱང་གི་གཉིས་པའི་གདན་ཅན་ནོ།། 
བདེན་བྲལ་རྡོ་རྗེ་སེམས་དཔའ་དང་།། 
རླུང་གི་གཉིས་པ་གཟུང་བྱས་ལ།། 
བྱང་གི་གཉིས་པའི་གདན་ཅན་ནོ།། 
འདྲེ་ཡི་མེ་ཡི་བུ་དང་ནི།། 
ལྷོ་ཡི་ཐ་མ་དེ་བཞིན་དུ།། 
མེ་ཡི་རླུང་ནི་གཟུང་བྱ་སྟེ།། 
ཚིག་རྐང་བཞི་བཅུ་ཞེ་དྲུག་པའོ།། 
ཐོག་མའི་ཡི་གེར་རེའུ་མིག་ནི།། 
དགུ་པས་མནན་པར་མཛེས་པའོ།། 
གསུམ་པ་ལྔ་པ་བདུན་པ་ལ།། 
དུམ་བུ་གཉིས་པས་སྦྱར་བའོ།། 
རེའུ་མིག་གསུམ་པ་བཏུ་བྱས་ནས།། 
ནུབ་ཕྱོགས་ཀྱི་ནི་གསུམ་པ་ལ།། 
ཉི་མའི་གདན་ནི་ལྡན་པ་དང་།། 
ཤར་ཕྱོགས་ཀྱི་ནི་གསུམ་པ་དང་།། 
རླུང་གི་གྲྭ་ཡི་ས་དང་ནི།། 
དེ་ཉིད་གཉིས་པའི་ཡི་གེ་དང་།། 
ར་ཡིག་ལྡན་དང་དབང་ལྡན་ཆུ།། 
རླུང་གི་གཉིས་པའི་ཡི་གེ་དང་།། 
ནུབ་ཀྱི་དང་པོ་ཉིད་ལ་ནི།། 
དབང་ལྡན་ཆུ་ཡི་གདན་ཅན་ནོ།། 
ནུབ་ཕྱོགས་ཀྱི་ཡང་ཐོག་མ་ལ།། 
གདན་ནི་བྱང་གི་ཐ་མའོ།། 
ནུབ་ཀྱི་ཐ་མ་གཟུང་བྱས་པ།། 
ཚིག་རྐང་བཞི་བཅུ་རྩ་བདུན་པའོ།། 
ཐོག་མར་བཅུ་གཅིག་པ་ཡིས་ནི།། 
མནན་པ་མཛེས་པའི་མཆོག་ཡིན་ནོ།། 
གསུམ་པ་ལ་ནི་གཉིས་པས་ཏེ།། 
བརྒྱད་པ་ལ་ཡང་དེ་ཉིད་ཀྱིས།། 
བཅུ་པར་བདུན་པ་ཉིད་ཀྱིས་ཏེ།། 
སྔགས་ནི་ས་ཀུན་མཉམ་པའོ།། 
དབུས་མ་ཡི་ནི་གསུམ་པ་ལ།། 
ར་ཡི་ཡི་གེ་ལྡན་པར་བྱ།། 
རླུང་གི་གཉིས་པའི་ས་བོན་ལ།། 
ནུབ་ཀྱི་དང་པོའི་གདན་དེ་ནས།། 
དབང་ལྡན་གྱི་ནི་ཆུ་གཟུང་བྱ།། 
ནུབ་ཕྱོགས་ཀྱི་ནི་གསུམ་པ་དང་།། 
བྱང་གི་ཐོག་མ་གཟུང་བྱས་ལ།། 
ཉི་མའི་གདན་གྱིས་གསལ་བར་བྱ།། 
དབང་ལྡན་གྱི་ནི་ཆུ་གཟུང་བྱ།། 
ནུབ་ཕྱོགས་ཀྱི་ནི་གསུམ་པ་དང་།། 
བྱང་གི་ཐ་མ་གཟུང་བར་བྱ།། 
དབང་ལྡན་གྲྭ་ཡི་ས་མཐའ་དང་།། 
བྱང་གི་ཐ་མ་གཟུང་བར་བྱ།། 
ནུབ་ཀྱི་ཐོག་མའི་ཡི་གེའོ།། 
སྔགས་ཀྱི་ཡི་གེ་གསུམ་པ་ལ།། 
རེའུ་མིག་གཉིས་པས་སྦྱར་བ་དང་།། 
དྲུག་པ་ལ་ཡང་དེ་ཉིད་སྦྱར།། 
དགུ་པ་ལ་ཡང་དེ་ཉིད་ཀྱིས།། 
བཅུ་གཅིག་པ་ལ་བདུན་པ་སྦྱར།། 
ཤེས་རབ་ཕ་རོལ་ཕྱིན་རང་ཉིད།། 
གསང་སྔགས་ཚིག་རྐང་བཞི་བཅུ་བརྒྱད།། 
དཔའ་བོ་ཡིས་ནི་གསུངས་པ་སྟེ།། 
སར་རྟོགས་འབྱུང་པོ་ཐམས་ཅད་དང་།། 
ལྷ་དང་ཀླུ་སོགས་སྐྲག་པར་འགྱུར།། 
གསང་སྔགས་འདི་ཡི་ནུས་པ་ནི།། 
མ་བྱུང་འབྱུང་བར་མི་འགྱུར་རོ།། 
སངས་རྒྱས་བྱང་ཆུབ་སེམས་དཔའ་སོགས།། 
གསང་སྔགས་མིང་གིས་གསུངས་པ་ནི།། 
འབུམ་ཕྲག་བཟླས་པའི་བདག་ཉིད་ཆེས།། 
མཉེས་ཤིང་དངོས་གྲུབ་གསོལ་བར་འགྱུར།། 
ཨོཾ་ཡིག་དང་པོར་སྔགས་ཀུན་ལ།། 
ཧཱུྃ་ཧཱུྃ་ཕཊ་མཐར་དེ་བཞིན་དུ།། 
ཚིག་རྐང་རྣམས་ལ་སྦྱར་བ་དང་།། 
ཐུང་ངུ་དང་ནི་རིང་པོར་གདོན།། 
ལྷ་དང་འཇིག་རྟེན་སྐྱོང་བ་དང་།། 
གནོད་སྦྱིན་དབང་པོ་འཁོར་སྒྱུར་དང་།། 
སྐྱེ་གནས་བཞིར་སྐྱེས་སེམས་ཅན་རྣམས།། 
འདྲེན་པ་འཇམ་པའི་རྡོ་རྗེ་སེམས།། 
བཟླས་པ་ཙམ་གྱིས་འགྲུབ་པར་འགྱུར།། 
སྔགས་པས་བཀླགས་པས་འགྲུབ་པའང་ཡིན།། 
རྣལ་འབྱོར་མ་རྣམས་རིགས་རིམ་པས།། 
ཀུན་སྤྱོད་དུས་སུ་ཤེས་པར་བྱ།། 
ཡི་གེའི་ཐོག་མཐར་རིམ་པ་ཡིས།། 
ཚིག་རྐང་རེ་རེ་ལ་ཡང་ངོ།། 
བགེགས་ཀུན་རྣམ་པར་གཞིག་དོན་དུ།། 
ཁྲི་ཕྲག་གཅིག་ནི་བཟླས་པར་བྱ།། 
ཨོཾ་ཨ་ཀ་ཨཱ་ཁ་ཨི་ག་ཨཱི་གྷ་ཨུ་ང་ཨཱུ་ཙ་རཱི་ཚ་རཱྀ་ཛ་ལྀ་ཛྷ་ལཱྀ་ཉ།
ཨེ་ཊ་ཨཻ་ཋ་ཨོ་ཌ་ཨཽ་ཌྷ་ཨྃ་ཎ་ཨཿ་ཏ་ཨཿ་ཐ་ཨྃ་ད་ཨཽཾ་དྷ་ཨོཾ་ན།
ཨཻཾ་པ་ཨེཾ་ཕ་ལཱྀཾ་བ་ལྀཾ་བྷ་རཱྀཾ་མ།
རྀ་ཡ་ཨཱུྃ་ར་ཨུྃ་ལ་ཨཱིྃ་ཝ།
ཨི་ཤ་ཨཱྃ་ཥ་ཨྃ་ས་ཨྃ་ཧ།
ཨྃ་ཀྵ་ཧཿ་ཀ་ཀཱ་ཁ་ཁཱ་ག་གཱ་གྷ་གྷཱ་ང་ངཱ།
ཙ་ཙཱ་ཚ་ཚཱ་ཛ་ཛཱ་ཛྷ་ཛྷཱ་ཉ་ཉཱ།
ཊ་ཊཱ་ཋ་ཋཱ་ཌ་ཌཱ་ཌྷ་ཌྷཱ་ཎ་ཎཱ།
ཏ་ཏཱ་ཐ་ཐཱ་ད་དཱ་དྷ་དྷཱ་ན་ནཱ།
པ་པཱ་ཕ་ཕཱ་བ་བཱ་བྷ་བྷཱ་མ་མཱ།
ཡ་ཡཱ་ར་རཱ་ལ་ལཱ་ཝ་ཝཱ།
ཤ་ཤཱ་ཥ་ཥཱ་ས་སཱ་ཧ་ཧཱ།
ཀྵ་ཀྵཱ་ཀྵ་ཀྵཱ་ཧཾ་ཧཱྃ་སྃ་སཱྃ་ཥྃ་ཥཱྃཤྃ་ཤཱྃ་ཝྃ་ཝཱྃ་ལྃ་ལཱྃ་རྃ་རཱྃ་ཡྃ་ཡཱྃ།
མྃ་མཱྃ་བྷྃ་བྷཱྃ་བྃ་བཱྃ།
ནྃ་ནཱྃ་ངྷྃ་དྷཱྃ་དྃ་དཱྃ་ཐྃ་ཐཱྃ་ཏྃ་ཏཱྃ།
ཎྃ་ཎཱྃ་ཌྷྃཌྷཱྃ་ཌྃ་ཌཱྃ་ཋྃ་ཋཱྃཊྃ་ཊཱྃ།
ཉྃ་ཉཱྃ་ཛྷྃ་ཛྷཱྃ་ཛྃ་ཛཱྃཚྃ་ཚཱྃ་ཙྃཙཱྃ།
ངྃ་ངཱྃ་གྷྃ་གྷཱྃ་གཱྃ་ཁྃ་ཁཱྃ་ཀྃ་ཀཱྃ།
ཀ་ཙ་ཁ་ཚ་ག་ཛ་གྷ་ཛྷ་ང་ཉ།
ཀ་ཊ་ཁ་ཋ་ག་ཌ་གྷ་ཌྷ་ང་ཎ།
ཀ་པ་ཁ་ཕ་ག་བ་གྷ་བྷ་ང་མ།
ཡ་ཝ་ར་ལ་ས་ཧ་ཥ་ཤ་ཀྵ་ཨཿ་ཨྃ་ཀ་ཧ་ཀ་ཧ།
ཀ་ས་ཀ་ས།
ཀ་ཥ་ཀ་ཥ།
ཀ་ཤ་ཀ་ཤ།
ཀ་ཝ་ཀ་ཝ།
ཀ་ལ་ཀ་ལ།
ཀ་ར་ཀ་ར།
ཀ་ཡ་ཀ་ཡ།
ཀ་མ་ཀ་མ།
ཀ་བྷ་ཀ་བྷ།
ཀ་བ་ཀ་བ།
ཀ་ཕ་ཀ་ཕ།
ཀ་པ་ཀ་པ།
ཀ་ན་ཀ་ན།
ཀ་དྷ་ཀ་དྷ།
ཀ་ད་ཀ་ད།
ཀ་ཐ་ཀ་ཐ།
ཀ་ཏ་ཀ་ཏ།
ཀ་ཎ་ཀ་ཎ།
ཀ་ཌྷ་ཀ་ཌྷ།
ཀ་ཌ་ཀ་ཌ།
ཀ་ཋ་ཀ་ཋ།
ཀ་ཊ་ཀ་ཊ།
ཀ་ཉ་ཀ་ཉ།
ཀ་ཛྷ་ཀ་ཛྷ།
ཀ་ཛ་ཀ་ཛ།
ཀ་ཚ་ཀ་ཚ།
ཀ་ཙ་ཀ་ཙ།
ཀ་ང་ཀ་ང་།
ཀ་གྷ་ཀ་གྷ།
ཀ་ག་ཀ་ག།
ཀ་ཁ་ཀ་ཁ།
ཀུ་ཧུ་ཀུ་ཧུ།
ཀུ་སུ་ཀུ་སུ།
ཀུ་ཥུ་ཀུ་ཥུ།
ཀུ་ཤུ་ཀུ་ཤུ།
ཀུ་ཝུ་ཀུ་ཝུ།
ཀུ་ལུ་ཀུ་ལུ།
ཀུ་རུ་ཀུ་རུ།
ཀུ་ཡུ་ཀུ་ཡུ།
ཀུ་མུ་ཀུ་མུ།
ཀུ་བྷུ་ཀུ་བྷུ།
ཀུ་བུ་ཀུ་བུ།
ཀུ་ཕུ་ཀུ་ཕུ།
ཀུ་པུ་ཀུ་པུ།
ཀུ་ནུ་ཀུ་ནུ།
ཀུ་དྷུ་ཀུ་དྷུ།
ཀུ་དུ་ཀུ་དུ།
ཀུ་ཐུ་ཀུ་ཐུ།
ཀུ་ཏུ་ཀུ་ཏུ།
ཀུ་ཎུ་ཀུ་ཎུ།
ཀུ་ཌྷུ་ཀུ་ཌྷུ།
ཀུ་ཌུ་ཀུ་ཌུ།
ཀུ་ཋུ་ཀུ་ཋུ།
ཀུ་ཊུ་ཀུ་ཊུ།
ཀུ་ཉུ་ཀུ་ཉུ།
ཀུ་ཛྷུ་ཀུ་ཛྷུ།
ཀུ་ཛུ་ཀུ་ཛུ།
ཀུ་ཚུ་ཀུ་ཚུ།
ཀུ་ཙུ་ཀུ་ཙུ།
ཀུ་ངུ་ཀུ་ངུ།
ཀུ་གྷུ་ཀུ་གྷུ།
ཀུ་གུ་ཀུ་གུ།
ཀུ་ཁུ་ཀུ་ཁུ།
བན་དྷ་ཡ་བན་དྷ་ཡ།
བན་དྷཱ་པ་ཡ་བན་དྷཱ་པ་ཡ།
གརྫྫ་གརྫྫ་གརྫྫ་ཡ་གརྫྫ་ཡ།
ཤོ་ཥ་ཡ་ཤོ་ཥ་ཡ།
ཏརྫྫ་ཡ་ཏརྫྫ་ཡ།
སྥོ་ཊ་ཡ་སྥོ་ཊ་ཡ།
བིད་དྷྭྃ་ས་ཡ་བིད་དྷྭྃ་སཡ།
མོ་ཧ་ཡ་མོ་ཧ་ཡ།
ཏྲཱ་ས་ཡ་ཏྲཱ་ས་ཡ།
མཱ་ར་ཡ་མཱ་ར་ཡ།
ཀྃ་པཱ་ཝ་ཡ་ཀྃ་པཱ་ཝ་ཡ།
དུ་ར་དུ་ར།
ཁུ་ར་ཁུ་ར།
བྷ་ར་བྷ་ར།
ཛ་ར་ཛ་ར།
བི་ཥ་བི་ཥ།
ཧཱུྃ་ཧཱུྃ་ཧཱུྃ་ཧཱུྃ།
ད་ཧ་ད་ཧ།
པ་ཙ་པ་ཙ།
བྷཉྫ་བཉྫ།
མརྡྡ་ཡ་མརྡྡ་ཡ།
ཧྲེཾ་ཧྲིཾ།
ཙ་ལ་ཙ་ལ།
མཱ་ཙ་ལ་མཱ་ཙ་ལ།
ཀྲུ་ར་ཙེ་ཏ་ཡ་ཕཊ།
ཤ་ཏྲཱུྃ་ནི་བཱ་རཱ་ཡ་ཧཱུྃ།
མེ་གྷ་ནི་བཱ་རཱ་ཡ་ཧྲཱིཾ་མོ་ཙ་ཡ་མོ་ཙ་ཡ།
སྟམྦྷ་ཡ་སྟམྦྷ་ཡ།
བྷཀྵ་བྷཀྵ།
དརྦྤ་ཡ་དརྦྤ་ཡ།
གཱུ་ཌྷཱ་ན་ཏྲ་མཱ་ལཱ་བ་ལམ་བི་ནི་ཁེ་ཙ་རཱ་ཡ་ཧཱུྃ་བྷུ་ཙ་རཱ་ཡ་ཨཱཿ་པཱ་ཏཱ་ལ་ཙ་རཱ་ཡ་ཨོཾ།
ཛ་ལ་ཙ་རཱ་ཡ་བྃ།
སྠ་ལ་ཙ་རཱ་ཡ་ལྃ།
པརྤ་ཏ་ནི་བ་སི་ནི་ཧཱུཾཿ།
ནཱ་གཱ་སཔྟ་པཱ་ཏཱ་ལ་ག་ཏགྲྀཧྞ་གྲྀཧྞ་ཛྙཽཾ་ཛྙཽཾ་རྫྙཱ་རྫྙཱ།
ཀ་ར་ཀ་ར།
ཀུ་རུ་ཀུ་རུ།
ཁ་ར་ཁ་ར།
ཁུ་རུ་ཁུ་རུ།
ག་ར་ག་ར།
གུ་རུ་གུ་རུ།
གྷ་ར་གྷ་ར།
གྷུ་རུ་གྷུ་རུ།
ང་ར་ང་ར།
ངུ་རུ་ངུ་རུ།
ཙ་ར་ཙ་ར།
ཙུ་རུ་ཙུ་རུ།
ཚ་ར་ཚ་ར།
ཚུ་རུ་ཚུ་རུ།
ཛ་ར་ཛ་ར།
ཛུ་རུ་ཛུ་རུ།
ཛྷ་ར་ཛྷ་ར།
ཛྷུ་རུ་ཛྷུ་རུ།
ཉ་ར་ཉ་ར།
ཉུ་རུ་ཉུ་རུ།
ཊ་ར་ཊ་ར།
ཊུ་རུ་ཊུ་རུ།
ཋ་ར་ཋ་ར།
ཋུ་རུ་ཋུ་རུ།
ཌ་ར་ཌ་ར།
ཌུ་རུ་ཌུ་རུ།
ཌྷ་ར་ཌྷ་ར།
ཌྷུ་རུ་ཌྷུ་རུ།
ཎ་ར་ཎ་ར།
ཎུ་རུ་ཎུ་རུ།
ཏ་ར་ཏ་ར།
ཏུ་རུ་ཏུ་རུ།
ཐ་ར་ཐ་ར།
ཐུ་རུ་ཐུ་རུ།
ད་ར་ད་ར།
དུ་རུ་དུ་རུ།
དྷ་ར་དྷ་ར།
དྷུ་རུ་དྷུ་རུ།
ན་ར་ན་ར།
ནུ་རུ་ནུ་རུ།
པ་ར་པ་ར།
པུ་རུ་པུ་རུ།
ཕ་ར་ཕ་ར།
ཕུ་རུ་ཕུ་རུ།
བ་ར་བ་ར།
བུ་རུ་བུ་རུ།
བྷ་ར་བྷ་ར།
བྷུ་རུ་བྷུ་རུ།
མ་ར་མ་ར།
མུ་རུ་མུ་རུ།
ཡ་ར་ཡ་ར།
ཡུ་རུ་ཡུ་རུ།
ར་ར་ར་ར།
རུ་རུ་རུ་རུ།
ལ་ར་ལ་ར།
ལུ་རུ་ལུ་རུ།
ཝ་ར་ཝ་ར།
ཝུ་རུ་ཝུ་རུ།
ཤ་ར་ཤ་ར།
ཤུ་རུ་ཤུ་རུ།
ཥ་ར་ཥ་ར།
ཥུ་རུ་ཥུ་རུ།
ས་ར་ས་ར།
སུ་རུ་སུ་རུ།
ཧ་ར་ཧ་ར།
ཧུ་རུ་ཧུ་རུ།
ཀྵ་ར་ཀྵ་ར།
ཀྵུ་རུ་ཀྵུ་རུ།
ཧྃ་ཧཱྃ་ཧིཾ་ཧཱིཾ་ཧུྃ་ཧཱུྃ།
ཧྃ་ཧེཾ་ཧྃཧྃ་ཧྃ་ཧཱྃགརྦྷ་གརྦྷ།
ཛཱ་ཏི་ཛཱ་ཏི།
དེ་བཱ་ནྃ་དཱ་མ་ཡ་དཱ་མ་ཡ།
སརྦ་ཤ་རཱི་རཱ་ཡ་ཧཱུྃ་ཛ་ཡ་ཛ་ཡ་ཧཱུྃ།
བི་ཛ་ཡ་བི་ཛ་ཡ་ཧཱུྃ།
ས་ར་ས་ར་ཧཱུྃ།
བི་ས་ར་བི་ས་ར་ཧཱུྃ།
ཨགྣ་ཡེ་ཧཱུྃ།
བ་རུ་ཎེ་ཧཱུྃ།
ཨ་ན་ལཱ་ཡ་ཧཱུྃ།
བཱ་རཱ་ཡ་ཧཱུྃ།
ཨཱ་ཀཱ་ཤཱ་ཡ་ཧཱུྃ།
སརྦ་རོ་གོ་པ་ཧ་རཱ་ཡ་ཧཱུྃ།
བི་ཥ་བྷ་ཀྵ་ཎཱ་ཡ་ཧཱུྃ།
ཡན་ཏྲ་བཱ་ཧ་ནཱ་ཡ་ཧཱུྃ།
ཀཱ་ལཱ་གྣ་ཡེ་ཧཱུྃ།
དེ་བཱ་ཡ་ཧཱུྃ།
ཡ་མཱ་ཡ་ཧཱུྃ།
ཀུ་བེ་རཱ་ཡ་ཧཱུྃ།
དེ་ཏྱཱ་ཡ་ཧཱུྃ།
ཨིནྡྲཱ་ཡ་ཧཱུྃ།
བྷཱུ་ཏཱ་ཡ་ཧཱུྃ།
སརྦ་ས་ཏྭཱ་ཡ་ཧཱུྃ།
བརྔྷ་ཙ་ཀྲཱ་ཡ་ཧཱུྃ།
དྷརྨ་དྷ་ཏ་ཝེ་ཧཱུྃ།
མུ་ཁཱ་ཡ་ཧཱུྃ།
ནེ་ཏྲཱ་ཡ་ཧཱུྃ།
ཀ་པཱ་ལ་མཱ་ལི་ནེ་ཧཱུྃ།
བྷུ་ཛཱ་ཡ་ཧཱུྃ།
ཨ་སྟྲཱ་ཡ་ཧཱུྃ།
ཙ་ར་ཎཱ་ཡ་ཧཱུྃ།
ཛ་ཊཱ་མུ་ཀུ་ཊཱ་ཡ་མ་ས་མ་ས།
ག་ས་ག་ས།
ར་ས་ར་ས།
བྷ་ར་བྷ་ར།
མ་ཊ་མ་ཊ།
ཏྲ་ཊ་ཏྲ་ཊ།
གྷ་ཊ་གྷ་ཊ།
མུཉྩ་མུཉྩ།
གྷོ་རཱན་དྷ་ཀཱ་ར་པྲི་ཡཱ་ཡ་ཕིྃ་ཕིྃ།
ཕུ་ད་ཕུ་ད།
ར་མ་ར་མ།
པ་ར་མཱརྠ་རཱུ་པི་ཎེ་ཤཱན་ཏི་ཀ་རཱ་ཡ་པུཥྚི་བརྡྷ་ནཱ་ཡ་ལོ་ཀ་པཱ་ལ་རཱུ་པི་ཎེ།
སརྦ་ཤ་རཱི་ར་རཱུ་པཱ་ཡ་བྲྀ་ཀྵ་གུལྨོ་ལ་ཏཱ་ཡ་སརྦ་རཱུ་པི་ཎཱི་སརྦ་བསྟུ་ནེ་མཱ་ར་ཎཱ་ཡ་མཱ་རཱ་པ་ཎ་རཱུ་པཱ་ཡ་བྷ་ཀྵ་ཡ་བྷ་ཀྵ་ཡ་བྷ་ཀྵ་ན་རཱུ་པ་ཡ་ནི་རོ་པ་མཱ་ཡ་ནི་རོ་པ་མ་སུ་ཁ་བེ་ཧ་ས་ཧ་ས།
བི་ལ་ས་བི་ལ་ས་ནྲྀ་ཏྱ་ནྲྀ་ཏྱ་ནྲྀ་ཏྱཱ་པ་ཡ་ནྲྀ་ཏྱཱ་པ་ཡ་ཏྭི་ནྡྲི་ཡ་ཡོ་གཱ་ཡ་ནི་སྭ་བྷཱ་ཝ་མ་ཧཱཏྨ་ནེ་ཤསྟྲ་དྷ་ར་ནི་ཝ་ར་ཎཱ་ཡ་ནཱ་ནཱ་བྷི་ཙ་ར་ཙྪེ་ད་ནི་ཙུམ་བ་ཙུམ་བ།
ཧུ་ལུ་ཧུ་ལུ།
ཙུ་ལུ་ཙུ་ལུ།
ཧཱུྃ་ཧ་ཧཱུྃ་ཧཱ།
ཧཱུྃ་ཧི་ཧཱུྃ་ཧཱི།
ཧཱུྃ་ཧུ་ཧཱུྃ་ཧཱུ།
ཧཱུྃ་ཧེ་ཧཱུྃ་ཧཻ།
ཧཱུྃ་ཧོ་ཧཱུྃ་ཧཽ།
ཧཱུྃ་ཧཾ་ཧཱུྃ་ཧཿ།
ཧུ་ཧུྃ་ཧྲིཾ་ཧྲཱིཾ།
ཛུྃ་ཛཱུྃ་ཀྲོཾ་ཀྲཽཾ་ཕི་ཕཱིཾ་ཕུྃ་ཕཱུྃ་ཕེཾ་ཕཻཾ་ཕོཾ་ཕཽཾ་ཕྃ་ཕཱྃ།
ཕཿ་ཕཱཿ་ཀུ་ཙ་ཀུ་ཙ།
ཏྲ་ཊ་ཏྲ་ཊ།
མ་ཌ་མ་ཌ།
ར་ཋ་ར་ཋ།
ད་ཋ་ད་ཋ།
ཛ་ཋ་ཛ་ཋ།
མ་ད་ན་མ་ད་ན།
ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
རྩ་བའི་སྔགས་སོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྩ་བའི་སྔགས་བཏུ་བའི་ཆོ་གའི་མཚན་ཉིད་ཀྱི་ལེའུ་སྟེ་བཅུ་དྲུག་པའོ།།།། 
དེ་ནས་གཞན་ལྷུར་བཤད་བྱ་བ།། 
ལུས་ཅན་རྣམས་ཀྱི་གོ་ཆ་སྟེ།། 
རྡོ་རྗེ་སེམས་དཔའ་སྙིང་ག་རུ།། 
ཨཱ་ལི་དང་སྦྱོར་རྒྱས་གདབ་བྱ།། 
རྡོ་རྗེ་སྙིང་པོའི་ཡེ་ཤེས་དང་།། 
སེམས་དཔའ་ནམ་མཁའ་དང་གཅིག་པ།། 
སྙིང་ག་རྣམ་པར་ཤེས་ཕྲ་མོ།། 
ཨཱ་ལི་གཏུམ་མོ་ཡུམ་ཡིན་ཏེ།། 
སྦྱོར་བའང་མི་འགྱུར་ཞེས་བྱ་བ།། 
འདི་ལྟར་དབང་པོ་ཀུན་རྒྱས་གདབ།། 
དེ་ཕྱིར་སྲུང་བའང་ཨོཾ་ཧ་ཡི།། 
ཡིག་གང་རྟག་ཏུ་འཇོམས་མེད་པའོ།། 
ལྷག་མ་རྣམ་སྣང་བརྗོད་པའི་མཐར།། 
རྡོ་རྗེ་བསྐྱོད་པ་ལས་སྒྲའོ།། 
དེའི་ཕྱིར་ཇི་ལྟར་མངོན་པར་ནི།། 
བརྗོད་པ་ལས་ནི་བཞེངས་པའི་གཟུགས།། 
མི་རྣམས་ཀྱི་ནི་སྙིང་དབུས་སུ།། 
སུམ་ཅུ་བདུན་བདག་ཉིད་དཀྱིལ་འཁོར།། 
རྡོ་རྗེ་ཕག་མོས་འཁྱུད་པ་ཡང་།། 
ལྟེ་བའི་འཁོར་ལོར་སྲུང་བ་དེ།། 
ཨོཾ་བྃ་གྱི་ནི་སྔགས་ཀྱི་གཟུགས།། 
དབུ་མ་མཛེས་དང་རྡོ་རྗེ་འཛིན།། 
ཁ་སྦྱར་འདི་ནི་སྲུང་བ་ཆེ།། 
མ་བྱུང་དང་པོར་ཡང་དག་བྱུང་།། 
འཁོར་ལོ་ཀུན་གྱི་གསང་སྔགས་ཀྱང་།། 
དངོས་གྲུབ་ཀུན་གསོལ་བཤད་པར་བྱ།། 
ཨོཾ་ཧ་པྃ་ཧཱ་བཱྃ་ཧི་བི་ཧཱི་བཱི་ཧུ་བུ་ཧཱུ་བཱུ་ཧེ་བེ་ཧཻ་བཻ་ཧོ་བོ་ཧཽ་བཽ་ཧཾ་བྃ་ཧཿ་བཿ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ་སྭཱ་ཧཱ་སྭཱ་ཧཱ།
ཐུང་དང་རིང་པོའི་རང་བཞིན་གྱིས།། 
ཐམས་ཅད་ཤེས་རབ་ཐབས་བདག་ཉིད།། 
གང་ཚེ་རྡོ་རྗེ་ཕག་མོ་ནི།། 
གཙོ་མོའི་རྣམ་པར་གནས་པ་ནི།། 
ཨོཾ་པྃ་ཞེས་བྱ་ལ་སོགས་པའི།། 
སྔགས་ཀྱི་འང་ཡི་གེ་སྦྱིན་པར་བྱ།། 
ཡེ་ཤེས་འཁོར་ལོ་སྐྱེ་གནས་ཏེ།། 
གདན་ཀྱང་གསང་བ་པར་འདོད་དོ།། 
ཐམས་ཅད་བདེ་བའི་རྣམ་པར་འགྱུར།། 
བདེ་བ་བརྟན་དང་འགྲོ་བ་དང་།། 
བདེ་བ་དཀར་པོ་བདེ་བ་གནག།
བདེ་བ་ཀུན་དུ་སྐྱེས་དེ་བཞིན།། 
བདེ་བ་ཤེས་རབ་བདེ་བ་ཐབས།། 
རྡོ་རྗེ་སེམས་དཔའ་བདེ་བར་དྲན།། 
རང་བྱུང་བདེ་བ་མི་རྣམས་ལ།། 
རང་ཉིད་དཀྱིལ་འཁོར་རྫོགས་ལྡན་དུའོ།། 
རྫོགས་ལྡན་རྒྱུད་དུ་སྲུང་འདི་ནི།། 
རྫོགས་ལྡན་ཉིད་ནི་འབྱུང་བའོ།། 
འཇིག་རྟེན་སྣ་ཚོགས་རྫོགས་ལྡན་ཤེས།། 
སྣ་ཚོགས་ཁམས་རྫོགས་ལྡན་དེ་བཞིན།། 
སྣ་ཚོགས་འཇིག་རྟེན་ཁམས་རྣམས་སུ།། 
དེ་ལྟར་དུས་ཀུན་ཤེས་པར་བྱ།། 
དུས་གཅིག་ལ་ནི་རྫོགས་ལྡན་སོགས།། 
འཇིག་རྟེན་ཁམས་རྣམས་སུ་འབྱུང་མིན།། 
བཅོམ་ལྡན་འདས་ནི་བསྙེན་བྱས་པས།། 
ཀུན་དུ་བདེ་བས་ཁྱབ་པར་སྤྱོད།། 
གང་དུ་རྩོད་དུས་དེར་རྫོགས་ལྡན།། 
གང་དུ་རྫོགས་ལྡན་དེར་རྩོད་དུས།། 
དེར་ནི་གསུམ་ལྡན་དང་གཉིས་ལྡན།། 
རེ་རེ་ཡི་ནི་གཉིས་ལྡན་ཏེ།། 
རྣལ་འབྱོར་རྒྱུད་ནི་སུམ་ཅུ་དྲུག།
མ་ལུས་འདུས་ལས་ཡང་བྱུང་བའོ།། 
དཔའ་བོ་ཐམས་ཅད་མཉམ་སྦྱོར་བས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྡོ་རྗེ་སེམས་དཔའ་དང་ཕག་མོའི་གོ་ཆ་སྐྱེད་པའི་མཚན་ཉིད་ཀྱི་ཆོ་ག་སྟེ་ལེའུ་བཅུ་བདུན་པའོ།།།། 
དེ་ནས་སླར་ཡང་གོ་ཆ་ཡི།། 
སྲུང་བ་རྣམ་སྣང་མཛད་ཀྱི་སྟེ།། 
མགོ་བོར་རྒྱས་གདབ་དེ་ཡི་ནི།། 
གསང་སྔགས་ན་མཿ་ཧི་ཉིད་དོ།། 
གྱེན་དུ་འགྲོ་དུས་རྣལ་འབྱོར་ནི།། 
གང་གང་བདེ་ལས་བྱུང་བའི་ལས།། 
དེ་དེའི་དུས་སུ་ཤེས་བྱ་སྟེ།། 
གུས་པས་མངོན་པར་བསྲུང་བའི་སྔགས།། 
དྲི་མེད་མགོ་བོར་སྦྱར་བྱ་སྟེ།། 
འདི་ནི་བདེ་ཆེན་འཁོར་ལོའོ།། 
རྣལ་འབྱོར་གདན་དུ་ཤེས་བྱ་སྟེ།། 
གཤིན་རྗེ་མ་ཡིས་འཁྱུད་དེ་བཞིན།། 
ཨོཾ་ཡྃ་སྔགས་ལས་སྐྱེས་བདག་ཉིད།། 
ཤེས་རབ་ཐབས་བདག་རྒྱུ་ཡིས་ནི།། 
ཡཱ་རོ།
མཱི་ཙ།
ནཱི་ནི།
དེ་ལྟར་ཁམས་རྣམས་སྦྱར་བར་བྱ།། 
ལུས་ལ་སོགས་པ་ཀུན་ཐིམ་པ།། 
ཟུང་དང་ཟུང་དུ་འབྱུང་བར་འགྱུར།། 
དེ་ཕྱིར་གསུམ་པའི་ཡེ་ཤེས་ནི།། 
གཤིན་རྗེ་མ་ནི་འབྱུང་བར་འགྱུར།། 
འཕོ་བ་ལྟ་བུ་བདེ་བའི་ཐབས།། 
གསུམ་ལྡན་རྐང་པ་གཅིག་ལས་སོ།། 
སྣང་བ་གང་དུ་འདོད་པར་ནི།། 
རྣམ་པར་སྣང་མཛད་རང་ཉིད་འགྲོ།། 
གཙོ་བོའི་རྣམ་པ་ཡི་ནི་གཟུགས།། 
སླར་ཡང་སུམ་ཅུ་བདུན་དག་ཏུའོ།། 
སྔགས་རྣམས་ཀྱི་ཡིག་ལས་བྱུང་བ།། 
དཔྲལ་བའི་དབུས་སུ་ཤེས་པར་བྱ།། 
སྔོན་དུ་བཤད་པའི་སྔགས་ལ་འདིར།། 
གང་ཞིག་གང་གི་དང་པོའི་ཡིག།
འདི་ཡི་སྔགས་ཀུན་རིམ་པ་ཡིས།། 
དེ་ནི་དེ་དང་དེའི་ཤེས་བྱ།། 
ལྷག་མ་ཐམས་ཅད་མཉམ་པ་སྟེ།། 
བསྒོམ་པ་དང་ནི་བཟླས་པ་མཆོག།
ཐམས་ཅད་ཡོད་མིན་མེད་པའང་མིན།། 
ཀུན་འགྲོ་ཐམས་ཅད་པ་མིན་པའོ།། 
སྒྱུ་མ་ཡིས་ནི་ཐམས་ཅད་རྨོངས།། 
མཁས་པ་སྒྱུ་མ་ཉིད་ཀྱིས་གྲོལ།། 
ཕན་པ་སྒྱུ་མ་ཕན་ཡེ་ཤེས།། 
སེམས་བསྐྱེད་པ་ཡང་ཕན་པའོ།། 
དེ་ལྟར་ན་མཿ་ཧིའི་དོན་ཏོ།། 
མཁས་པ་ལྷག་མ་བདེ་བ་སྟེ།། 
རྣམ་པར་སྣང་མཛད་འབར་འགྱུར་བས།། 
བདེ་དེ་རྣམ་པར་སྣང་མཛད་ཀྱིའོ།། 
གཤིན་རྗེ་གནོན་པའི་རིག་མ་སྟེ།། 
གཤིན་རྗེ་མ་དེ་བརྗོད་པར་འགྱུར།། 
གང་ཕྱིར་སྲུང་བ་འདི་དྲན་པས།། 
དུས་ཀུན་དུ་ནི་བྱ་བ་བྱ།། 
སྙིང་ག་དཔྲལ་བའི་ཡེ་ཤེས་ནི།། 
གཉིས་མེད་ཡེ་ཤེས་མཚན་ཉིད་དོ།། 
རྣལ་འབྱོར་མ་རྣམས་དོན་ཆེན་ཕྱིར།། 
རྒྱུད་རྣམས་ཀུན་ནི་བསྐྱེད་པའོ།། 
རྒྱུད་ཐམས་ཅད་དུ་གཞན་པ་ཡི།། 
རྣལ་འབྱོར་དག་བྱེད་ཡོད་མ་ཡིན།། 
རྒྱུད་འདི་ཡི་ནི་རྣལ་འབྱོར་ཆེ།། 
རྒྱུད་ཐམས་ཅད་དུ་དག་བྱེད་ཡིན།། 
དཀྱིལ་འཁོར་གཙོ་མོ་གཤིན་རྗེ་མས།། 
དེ་ནས་སླར་ཡང་བྱ་བ་ཡང་།། 
མངལ་དུ་ཞུགས་ལས་གྲོལ་བ་དང་།། 
སྐྱེད་པ་དང་ནི་འཕོ་བ་གཉིས།། 
གཤིན་རྗེ་མ་དང་རྣམ་སྣང་མཛད།། 
དེར་ནི་གཟུགས་དང་གཟུགས་མེད་འགྱུར།། 
བདེ་དང་སྡུག་བསྔལ་ཅན་ཡེ་ཤེས།། 
ལྷ་རྫས་ཕྱག་རྒྱས་རོ་མཉམ་མོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས།
རྣམ་པར་སྣང་མཛད་ལ་སོགས་པའི་གོ་ཆ་སྲུང་བའི་ཆོ་ག་སྟེ།
ལེའུ་བཅྭ་བརྒྱད་པའོ།།།། 
དེ་ནས་པདྨ་གར་དབང་གི།། 
གོ་ཆའི་སྲུང་བ་བཀའ་སྩལ་པ།། 
འདོད་ཆགས་མེ་ནི་གསལ་བཞིན་པ།། 
སྤྱི་བོར་འགྲོ་བ་སྟོབས་ཆེན་ཏེ།། 
སྭཱ་ཧཱ་ཧཱུྃ་གི་སྔགས་ཡིག་དང་།། 
ཧྲིཾ་མོཾ་རྨོངས་མའི་སྒྱུ་མ་ཡིས།། 
ཤེས་རབ་ཐབས་ཀྱི་རང་བཞིན་ནི།། 
ནམ་མཁའི་འཁོར་ལོའི་གཙོ་བོའོ།། 
ཁ་ཡི་པདྨར་རྨོངས་བྱེད་མའང་།། 
རོ་དང་རོ་མིན་ཅན་སྲུང་བ།། 
ལྕེ་དང་ལྕེ་ནི་འདུས་པ་ལ།། 
ཐིག་ལེ་དེ་མྱང་རྣལ་འབྱོར་པས།། 
མཆོག་ཏུ་དགའ་བ་སྐྱེས་པ་ན།། 
ཡེ་ཤེས་ཅན་མེད་ལྡན་པའང་མེད།། 
མི་དང་མི་མོ་ལ་བསྟེན་པས།། 
འདུལ་བ་ཞེས་བྱ་རང་སེམས་སོ།། 
དགའ་བའི་ངག་གི་ཚོགས་རྣམས་ནི།། 
ཆོས་སྒྲོགས་པ་ཡི་རྒྱུ་ཡིས་སོ།། 
བྱང་ཆུབ་སེམས་ཀྱི་བུ་ག་ནི།། 
དེ་རུ་དབུགས་ནི་རྒྱུ་བའོ།། 
བུ་ག་རྣམ་པ་སྣ་ཚོགས་བཤད།། 
དེ་རྣམས་སུ་དབུགས་མངོན་རྒྱུས་སོ།། 
བུ་ག་ཀུན་དུ་ཧྲིཾ་སྦྱིན་བྱ།། 
མི་འགྱུར་མཆོག་ཏུ་ཞི་བའོ།། 
མོཾ་ཡྃ་ཞིང་སྟེ་མགོ་བོ་ལ།། 
མི་འགྱུར་མཆོག་ལས་འདུ་བའོ།། 
རྨོངས་པ་ཡིས་ནི་སྲིད་སྦྱོར་བ།། 
ཡང་དག་ལམ་དུ་རབ་འཛུད་བྱེད།། 
དེས་ན་རྨོངས་བྱེད་མར་གྲགས་ཏེ།། 
སྲིད་པའི་འཁོར་ལོ་འཇོམས་མའོ།། 
སྲིད་མེད་སྲིད་པ་མཆོག་ཀྱང་མེད།། 
དེ་ནི་ཁ་སྦྱར་དུ་བརྗོད་དོ།། 
སྔགས་དེ་ཉིད་ཀྱི་སྦྱོར་བ་ཡིས།། 
དཀྱིལ་འཁོར་སུམ་ཅུ་བདུན་བདག་ཉིད།། 
གཙོ་བོ་དཔའ་བོའམ་ལྷ་མོ་སྟེ།། 
སྤྱི་གཙུག་དང་ནི་ཁའི་དབུས་སུ།། 
ཐམས་ཅད་དུ་ནི་སྲུང་བྱེད་དང་།། 
རྟོག་པ་ཙམ་ནི་འཇོམས་བྱེད་པའོ།། 
པདྨ་དོན་དམ་པའི་ཡེ་ཤེས།། 
སངས་རྒྱས་རྣམས་ཀྱི་བྱང་ཆུབ་གཟུགས།། 
ཀུན་རྫོབ་ཤེས་བྱེད་ཤེས་བྱ་ནི།། 
གར་དབང་ཕྱུག་ཏུ་བརྗོད་པ་ཉིད།། 
བྱང་ཆུབ་སེམས་དཔའ་རྣམས་ཀྱི་གཟུགས།། 
བྱང་ཆུབ་རང་གིས་ཐམས་ཅད་རྟོགས།། 
སྤྲུལ་པ་ཀུན་དུ་རྨོངས་གྱུར་པས།། 
ལྷ་མོ་རྨོངས་བྱེད་མར་འགྱུར་རོ།། 
པདྨ་ཆོས་ཀྱི་འབྱུང་གནས་འགྱུར།། 
གར་གྱི་དབང་པོ་རྡོ་རྗེ་ཡིན།། 
དབང་ཕྱུག་ལྷན་སྐྱེས་ཤེས་བྱ་སྟེ།། 
བྱང་ཆུབ་སེམས་ནི་གཡོ་བའོ།། 
རང་བཞིན་མེད་དང་བདེ་རྟག་ཉིད།། 
དེ་ནི་ཁ་སྦྱར་དུ་བརྗོད་དོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་པདྨ་གར་གྱི་དབང་ཕྱུག་ལ་སོགས་པའི་སྲུང་བ་གོ་ཆའི་སྔགས་གཏན་ལ་དབབ་པ་སྟེ་ལེའུ་བཅུ་དགུ་པའོ།།།། 
དེ་ནས་ཧེ་རུ་ཀའི་སྲུང་བ།། 
གོ་ཆ་སླར་ཡང་བཤད་པར་བྱ།། 
མགྲིན་དང་དཔུང་པར་འོང་བ་སྟེ།། 
རྣལ་འབྱོར་མ་ནི་མགོ་བོར་རོ།། 
བཽ་ཥ་ཊ་ཧེ་སྔགས་མཉམ་མེད་པ།། 
འབྱུང་དང་འབྱུང་ལས་བྱུང་ལ་སྲུང་།། 
ཧྲེཾ་ཧྲིཾ་ཀུན་དུ་བསྐྱོད་མའི་སྔགས།། 
དེ་ཕྱིར་ཤེས་རབ་ཐབས་བདག་ཉིད།། 
ཧེ་ནི་སེམས་བདག་ཉིད་རྣལ་འབྱོར།། 
སླར་ཡང་རུ་ནི་ངག་བདག་ཉིད།། 
ཀ།
ལུས་ཀྱི་རང་བཞིན་ཉིད་རྣལ་འབྱོར།། 
ས་འོག་ས་སྟེང་མཐོ་འཇིག་རྟེན།། 
བདེ་བའི་ཐོག་མཐའ་དབུས་སུ་ནི།། 
བཽ་ཥ་ཊ་ཧེ་རྣམས་ས་བོན་ཅན།། 
ཧྲེཾ་ཧྲིཾ་འོག་དང་སྟེང་ཤེས་བྱ།། 
སྲོག་གི་རླུང་ནི་བསྐྱོད་པ་ཡིན།། 
གཏོང་དང་དགའ་བ་ལ་གོམས་དང་།། 
བུམ་པ་ཅན་གྱི་སྦྱོར་བའི་དུས།། 
དེ་ཡི་དུས་སུ་འཁོར་ལོ་ནི།། 
སུམ་ཅུ་བདུན་བདག་ཉིད་ཤེས་བྱ།། 
དེ་ལྟར་དུས་ནི་བཞི་རྣམས་ཀྱི།། 
ཇི་ལྟའི་རིམ་པར་དེ་འདོད་དོ།། 
སྔགས་དེ་ཉིད་ཀྱི་རྣལ་འབྱོར་གྱིས།། 
མཆོད་པ་མཆོག་ཏུ་རྨད་དུ་བྱུང་།། 
དེ་ལྟར་རྣམ་ཤེས་བརྒྱད་རྣམས་ཀྱི།། 
གཅིག་དང་གཉིས་དང་གསུམ་དང་ལྔ།། 
ལེའུ་བཞི་ཡི་རྣལ་འབྱོར་གྱིས།། 
ཇི་ལྟའི་རིམ་པས་རྟོགས་པའོ།། 
སྤྱོད་པའི་རྒྱུད་ནི་གསུམ་པ་ཡི།། 
ལེའུ་རུ་ནི་བྱུང་བ་དང་།། 
བྱ་བ་ལེའུ་བཞི་པ་རུ།། 
རྒྱུད་ནི་རང་ཉིད་བསྐྱོད་པ་དང་།། 
དེ་ཁོ་ན་ཉིད་གདན་སྐྱེས་པ།། 
སླར་ཡང་གསུམ་པར་བརྗོད་པ་ཡིན།། 
བཞི་པ་རུ་ནི་གཞན་གྱི་གདན།། 
སྐྱེས་པ་ཡེ་ཤེས་ཕ་རོལ་འགྲོ།། 
བསྲུང་བ་འགྲོ་བ་བཞི་རྣམས་ཀྱི།། 
ལྷ་དང་མི་དང་འདྲེ་དང་ནི།། 
ཀླུ་ཡི་འགྲོ་བར་མཁས་པ་ཡིས།། 
ཤེས་བྱ་ཀུན་དུ་རྒྱུ་རྣམས་ཀྱིའོ།། 
དེ་དེའི་རང་བཞིན་དུས་རྣམས་ནི།། 
བསྐལ་པ་བཟང་པོར་ཆུད་པ་ཡི།། 
དེ་བཞིན་གཤེགས་པ་འགྲོངས་མི་འགྱུར།། 
སླར་ཡང་འགྲོངས་མེད་སྐྱེ་མི་འགྱུར།། 
རང་བཞིན་ཤེས་པར་གྱུར་ནས་ནི།། 
སེམས་ཅན་རང་གི་རང་བཞིན་འགྱུར།། 
ལྟ་བ་བདུན་ཅུ་གཉིས་རྣམས་ནི།། 
ཀུན་དུ་སྐྱོད་མའི་ལས་ཀྱིས་སོ།། 
ཉན་ཐོས་རྣམས་ཀྱི་ལྟ་བ་ལྔ།། 
རང་སངས་རྒྱས་ཀྱི་ལྟ་བ་གཉིས།། 
རྣལ་འབྱོར་སྤྱོད་པ་པ་ཡི་བདུན།། 
དབུ་མ་པ་མཆོག་རྣམས་ཀྱི་བརྒྱད།། 
བཅུ་དྲུག་ཕ་རོལ་ཕྱིན་རྣམས་ཀྱི།། 
གསང་སྔགས་ཐེག་པའི་སུམ་ཅུ་དྲུག།
བདུན་དང་བརྒྱད་པའི་གཉིས་ཀྱིས་དམན།། 
ཀུན་ཀྱང་སྔགས་ཀྱི་ཐེག་པའོ།། 
རྩ་ཡི་ཀུན་སྤྱོད་རྩ་བ་ཅན།། 
བླ་མའི་དྲིན་ལས་ཤེས་པར་བྱ།། 
ཧེ་རུ་ཀ་མ་རྩ་བ་མཛད།། 
སྲིད་དང་མྱ་ངན་འདས་དབུས་བཞུགས།། 
དཔའ་བོ་ཐམས་ཅད་མཉམ་སྦྱོར་བས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཧེ་རུ་ཀ་ལ་སོགས་པའི་སྲུང་བའི་གོ་ཆའི་ཆོ་གའི་ལེའུ་སྟེ་ཉི་ཤུ་པའོ།།།། 
དེ་ནས་རྡོ་རྗེ་ཉི་མ་ཡི།། 
སྲུང་བ་བཤད་པར་བྱ་བ་ནི།། 
ཧཱུྃ་ཧཱུྃ་ཧོ་ཡི་སྔགས་འདི་ཡིས།། 
མིག་གི་དབང་པོའི་དབུས་སུ་སྟེ།། 
ཧཱུྃ་ཡིག་གཉིས་ཀྱི་སྦྱོར་བ་ཡིས།། 
ལྟ་བ་ཐམས་ཅད་མཐོང་གྱུར་པའོ།། 
ཡེ་ཤེས་རྣམ་ཤེས་མཆི་མ་ཡིས།། 
འོག་དང་སྟེང་དུ་ཐིམ་པ་ལས།། 
ལྟ་བ་བདུན་ཅུ་རྩ་གཉིས་ནི།། 
དུས་གཅིག་ཏུ་ནི་མཐོང་བར་འགྱུར།། 
མགྲིན་པའི་བུ་ག་རུ་ནི་ལྔ།། 
གསང་བའི་རྡོ་རྗེ་ཅན་དུ་གཉིས།། 
བདུན་ནི་སྙིང་གར་ཡང་དག་བཤད།། 
བརྒྱད་ནི་ཀླད་པའི་རྒྱས་སུའོ།། 
བཅུ་དྲུག་གཙུག་ཏོར་དུ་ནི་འགྱུར།། 
ལྟེ་དཀྱིལ་འཁོར་དུ་སུམ་ཅུ་དྲུག།
མ་ལུས་རང་གི་ལས་ཀྱིས་བསྐྱེད།། 
རང་གི་ལྟ་བ་འདིར་མཐོང་འགྱུར།། 
འདི་དེ་བདག་གི་གདན་ཡིན་ཏེ།། 
ས་གསུམ་ལྟ་བུར་མཐོང་བ་ཡིན།། 
ཧོ་ཡིག་སེམས་དཔའ་མ་ཀུན་གྱི།། 
མཐའ་ཡས་པ་ཡི་སངས་རྒྱས་ཞིང་།། 
རྡོ་རྗེ་ཉི་མས་ཁྱབ་པར་གྱུར།། 
དེ་ཕྱིར་མིག་ནི་སྲུང་བྱེད་པའོ།། 
ཀུན་དུ་སྐྲག་བྱེད་མས་འཁྱུད་པ།། 
ཧཱུྃ་ཧཱུྃ་གསང་སྔགས་སྒྲ་སྒྲོགས་མ།། 
སྐྲག་པ་ཡི་གེ་གཉིས་ཀྱིས་ནི།། 
སྡིག་པ་ཐམས་ཅད་མཐར་བྱེད་པའོ།། 
སུམ་ཅུ་བདུན་བདག་དཀྱིལ་འཁོར་གྱི།། 
དབུས་སུ་གཉིས་ནི་བསྒོམ་པར་བྱ།། 
སྔོན་གསང་སྔགས་ཀྱི་གཟུགས་ཀྱིས་ནི།། 
ལྟ་རྣམས་ཀུན་དུ་འབྱུང་བར་འགྱུར།། 
རེ་རེ་ཡི་ནི་ལྟ་བ་ཡིས།། 
དེ་ལ་སྲུང་བ་བྱེད་པར་འགྱུར།། 
རྣལ་འབྱོར་མ་ཡིས་ནམ་མཁའ་གང་།། 
སླར་ཡང་ལྷན་སྐྱེས་རྫོགས་བྱང་ཆུབ།། 
རྣལ་འབྱོར་མ་ནི་ལྷན་སྐྱེས་གཟུགས།། 
ལྷན་སྐྱེས་ཡི་གེ་རྣལ་འབྱོར་མ།། 
རྣལ་འབྱོར་མ་ཡིས་ལྷན་སྐྱེས་ཟོས།། 
སླར་ཡང་རྣལ་འབྱོར་མ་ཟ་འགྱུར།། 
སངས་རྒྱས་གཟུགས་ནི་རྣལ་འབྱོར་མ།། 
རྡོ་རྗེ་འཛིན་པའི་གཟུགས་ཅན་མ།། 
གནས་ཀྱི་གཟུགས་ནི་རྣལ་འབྱོར་མ།། 
བྱས་དང་བྱེད་པོའང་དེ་ཉིད་དོ།། 
བསྒྲུབ་བྱ་མཐོང་བར་སྟེར་བར་འགྱུར།། 
གོ་ཆའི་ཡི་གེ་སྒོམ་པ་ལའོ།། 
སྒྲུབ་པོ་ཅི་དང་ཅི་འདོད་པ།། 
དེ་རྣམས་ཀྱིས་ནི་སྟེར་བར་འགྱུར།། 
ཚུལ་འདི་སྒོམ་པ་མེད་པ་ཡི།། 
སེམས་ཅན་དེ་རྣམས་རྨོངས་པར་འགྱུར།། 
ཡི་གེ་བཀོད་པ་ཙམ་གྱིས་ནི།། 
ལས་རྒྱལ་ཐམས་ཅད་བྱེད་པར་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྡོ་རྗེ་ཉི་མ་ལ་སོགས་པའི་གོ་ཆའི་སྲུང་བའི་ཆོ་གའི་ལེའུ་སྟེ་ཉི་ཤུ་རྩ་གཅིག་པའོ།།།། 
དེ་ནས་རྟ་མཆོག་གི་སྲུང་བ།། 
ཐམས་ཅད་བྱ་བ་བྱེད་དགེ་བའོ།། 
ཕཊ་ཧཾ་སྔགས་ཀྱི་རྣལ་འབྱོར་གྱིས།། 
ཀུན་ནས་མགོ་དང་རྐང་པའི་མཐར།། 
མཛོད་སྤུའི་དབུས་སུ་དགོད་བྱ་སྟེ།། 
སྤྱི་གཙུག་དབུས་སུ་རྣལ་འབྱོར་མ།། 
མགོ་བོར་ཀུན་སྐྲག་མ་ཤེས་ནས།། 
ཚིག་ཀུན་དང་ནི་མཁའ་ཞེས་བྱར།། 
གཏུམ་མོའི་གསང་སྔགས་ཕཊ་ཕཊ་སྟེ།། 
ཡེ་ཤེས་གདན་དབང་ཕྱུག་མར་འདོད།། 
རྟ་མཆོག་ཏིང་འཛིན་དག་ཏུ་ཡང་།། 
རྣལ་འབྱོར་དངོས་གྲུབ་སྨོས་ཅི་དགོས།། 
རྣལ་འབྱོར་པ་ཡིས་འཁོར་བ་དྲལ།། 
སླར་ཡང་མྱ་ངན་འདས་བཀས་པའོ།། 
ཡེ་ཤེས་ཞེས་བྱའི་རྣམ་རྟོག་ཀྱང་།། 
སྔགས་པས་གཉིས་སུ་མེད་པས་བཀས།། 
ཧཾ་ཡིག་ཀུན་མཁྱེན་ཡོད་མིན་ན།། 
སྐྱེ་བོ་ཐམས་ཅད་སྨོས་ཅི་དགོས།། 
བཀུར་སྟི་བྱེད་པ་ཡོད་པ་དང་།། 
དབང་པོ་ཚར་གཅོད་ཡོད་པ་སྟེ།། 
རྣལ་འབྱོར་གཏུམ་མོའི་ཡོན་ཏན་ལྡན།། 
དེ་ནི་བདུད་རྩིར་མངོན་པར་བརྗོད།། 
བདེ་བཅས་ཐེ་ཚོམ་མེད་པར་ནི།། 
དབང་པོ་ཐམས་ཅད་ཟོས་པས་སོ།། 
དཀྱིལ་འཁོར་སྔོན་དུ་གསུངས་པ་ཡི།། 
དབུས་སུ་དཔའ་བོ་རྣལ་འབྱོར་མ།། 
སྔགས་ལ་སོགས་པ་ཐམས་ཅད་ཀྱང་།། 
ཀུན་གྱིས་ཀུན་དུ་བྱ་བའོ།། 
ལས་ཀྱི་བག་ཆགས་རང་གིས་བཟའ།། 
ཕྲ་མོའང་ཀུན་དུ་བཅོམ་བར་དུའོ།། 
ངན་པ་ཐམས་ཅད་སྦར་བྱས་ན།། 
རས་བལ་ལྟར་ཡང་ཕ་རོལ་འགྲོ།། 
དེ་ནི་གཏུམ་བྱེད་མར་ཤེས་བྱ།། 
ཕག་མོའི་རིགས་ལས་བྱུང་བའོ།། 
ཟླ་བར་བརྩི་བའི་སྐར་མ་ཡིས།། 
སྐར་མའི་བདག་པོ་སྙིང་རྗེས་ཞུ།། 
སླར་ཡང་མདོར་བསྡུས་བཤད་པ་ནི།། 
རྣལ་འབྱོར་མ་ནི་དྲུག་རྣམས་དང་།། 
དཔའ་བོ་གཉིས་སུ་བྱར་མེད་ཉིད།། 
དགོས་པའི་མཚན་ཉིད་བཤད་པར་བྱ།། 
རྣལ་འབྱོར་རྣལ་འབྱོར་མ་བཅུ་གཉིས།། 
རེ་རེའི་གནས་སུ་ཤེས་པར་བྱ།། 
དེར་ནི་གར་ཡང་བྱེད་དུ་གཞུག།
ལྷན་སྐྱེས་རྫོགས་བྱང་ཆུབ་མཚན་ཉིད།། 
ལུས་ཅན་ཀུན་གྱི་བདེ་བ་ནི།། 
དབང་གཉིས་དུས་ལས་ཤེས་པར་བྱ།། 
བུག་དྲུག་བུམ་པ་ཅན་བྱས་པས།། 
དེ་དང་འདྲ་བའི་བདེ་ཐོབ་འགྱུར།། 
ལྟེ་བའི་འོག་གི་བུ་ག་གསུམ།། 
དེ་ཡི་སྟེང་དུ་གསུམ་དེ་བཞིན།། 
འགྲོ་དང་འོང་བ་གཉིས་གཉིས་ཏེ།། 
གོ་ཆ་བཅུ་གཉིས་དེར་དེ་བཞིན།། 
དབང་པོ་ཡུལ་གྱི་མཚན་ཉིད་ཀྱིས།། 
དངོས་པོའི་བདག་ཉིད་དེར་གར་བྱེད།། 
རྣལ་འབྱོར་བདུད་རྩི་ཉིད་འཐུང་འགྱུར།། 
ཟང་ཟིང་ཁམས་རྣམས་ཟ་བ་སྟེ།། 
སྟེང་དང་འོག་ཏུ་མཚོན་བལྟས་པས།། 
ལྷན་སྐྱེས་བདག་ཉིད་རྩེན་པར་བྱེད།། 
རྗེས་དྲན་དྲུག་གི་སྦྱོར་བ་ཡིས།། 
སྒྲུབ་པ་པོ་ཡིས་བྱ་བ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྟ་མཆོག་ལ་སོགས་པའི་གོ་ཆའི་སྲུང་བའི་ཆོ་གའི་ལེའུ་སྟེ་ཉི་ཤུ་རྩ་གཉིས་པའོ།།།། 
དེ་ནས་གཏོར་མའི་དེ་ཉིད་བཤད།། 
མཐར་གྱིས་ཇི་ལྟ་བ་བཞིན་ནོ།། 
ཆོས་འབྱུང་དབུས་སུ་སོན་པར་ནི།། 
ཇི་ལྟའི་ཆོ་གས་གཏོར་མ་སྦྱིན།། 
རྣལ་འབྱོར་དབང་ཕྱུག་མཁའ་འགྲོའི་གཟུགས།། 
སླར་ཡང་གོ་ཆ་སོགས་པས་བསྲུང་།། 
དེའི་ཡང་ཏིང་ངེ་འཛིན་དམིགས་བྱ།། 
པདྨའི་སྣོད་ནི་གཞག་བྱ་སྟེ།། 
ཕྱི་དང་ནང་བདག་ཉིད་དུ་བྱ།། 
ཨ་བ་དྷཱུ་ཏཱིར་སྐྱེ་གནས་འདྲི།། 
ལྟེ་བའི་འོག་དང་སྟེང་བུ་ག།
པདྨའི་སྣོད་དུ་བརྟག་པར་བྱ།། 
ནམ་མཁའ་ལྔ་ཡི་བདུད་རྩི་ནི།། 
ཐམས་ཅད་རོ་མཉམ་པར་བྱའོ།། 
ཕུང་པོ་གེ་ཀུ་ད་ཧ་ན།། 
སྐྱེ་མཆེད་རྣམས་ནི་ཤ་ཀུན་ཏེ།། 
སྦར་བ་བདེ་བའི་སེམས་ཀྱིས་ཏེ།། 
འདོད་ཆགས་མེ་ཡིས་བསྲོ་བའོ།། 
སྦྱང་བ་མཆོག་ནི་བདག་ཉིད་ལའོ།། 
སླར་ཡང་བདུད་རྩིར་བྱེད་པ་སྟེ།། 
བསམ་གཏན་ཕྱག་རྒྱ་རྒྱུན་དུ་དེར།། 
སྐུ་གསུམ་དུ་ནི་བྱིན་གྱིས་བརླབ།། 
སྔགས་དང་ཕྱག་རྒྱའི་སྦྱོར་བ་ཡིས།། 
མཁའ་འགྲོ་མ་རྣམས་སྤྱན་དྲང་བྱ།། 
རྩེ་མོ་མདུད་བྱས་ངེས་པར་ནི།། 
གུང་མོ་རྩེ་སྦྱར་མཐེབ་རྡོ་རྗེ།། 
བརྟན་པར་ཡང་དག་བཙིར་བྱས་ནས།། 
དཔྲལ་བའི་ཕྱོགས་སུ་ཡོངས་བཞག་པས།། 
བཟླས་ཤིང་བསྐྱར་བས་འཁོར་བར་བྱ།། 
རྐང་པ་མནན་ཅིང་སྟེང་དུ་བལྟ།། 
སྔགས་པས་དེ་བྱས་པ་མཆོག་སྟེ།། 
སྤྱི་བོར་ཕེ་ཡིག་སྒྲ་ཡིས་ནི།། 
ཕྱོགས་བཅུའི་འཇིག་རྟེན་ཁམས་བཞུགས་པའི།། 
དཔའ་བོ་རྣལ་འབྱོར་མ་རྣམས་དགུག།
གཡོན་དང་གཡས་པའི་སྦྱོར་བ་ཡིས།། 
སྙིང་གར་ཕྱག་རྒྱ་སྦྱིན་པར་བྱ།། 
གཡོན་དང་གཡས་པའི་ལག་གཉིས་ཀྱིས།། 
བསྐོར་བ་མཁའ་འགྲོ་མའི་དེ་བདེ།། 
ཨོཾ་ཨཱ་ར་ལླི་ཧོ།
ཛཿ་ཧཱུྃ་བྃ་ཧོཿ།
བཛྲ་ཌཱ་ཀ་ཌཱ་ཀི་ནྱཱ་ས་མ་ཡ་སྟྭྃ་དྲྀ་ཤྱ་ཧེཿ།
རྡོ་རྗེ་ཐལ་མོ་གྱེན་ལ་ཕྱེ།། 
མཚན་མོ་ཕྱེད་ན་གཏོར་མ་སྦྱིན།། 
ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙོནྨཱ་དཱ་པ་སྨ་ར་ཌཱ་ཀ་ཌཱ་ཀི་ནྱཱ་ད་ཡ་ཨི་མྃ་བ་གྲཱི་ཧྞནྟུ་སརྦ་སིདྡྷིམྨེ་པྲ་ཡཙྪན་ཏུ་ཡ་ཐཻ་བྃ་ཡ་ཐེ་ཥྚྃ་བྷུཉྫ་ཐ་ཛི་གྷྲ་ཐ་པཱི་བ་ཐ་མཱ་ཏི་ཀྲ་མ་ཐ་མ་མ་སརྦ་ཀརྟཱ་ཡ་སངྶུ་ཁྃ་བི་ཤུདྡྷ་ཡེ་མ་མ་སཱ་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
སྔགས་ཀྱི་འཇུག་པ་ཇི་སྲིད་དུ།། 
བུམ་པ་ཅན་གྱིས་གནས་མི་འགྱུར།། 
རྒྱུན་མི་འཆད་པར་འཐོབ་འགྱུར་ཏེ།། 
དགའ་སྐྱེས་བདེ་བའང་སྨོན་ཅི་དགོས།། 
དཔའ་བོ་རྣམས་ཀྱི་གཏོར་སྟོན་མོ།། 
རྣལ་འབྱོར་མ་རྣམས་ལ་དེ་བཞིན།། 
དཀྱིལ་འཁོར་ཆེན་པོའི་སྦྱོར་བ་ཡིས།། 
བླ་མ་གཙོ་བོ་རུ་ནི་བྱ།། 
རྣལ་འབྱོར་མ་རྣམས་མིང་གང་གང་།། 
དཔའ་བོ་རྣམས་ཀྱིའང་དེ་བཞིན་དུ།། 
དེ་དང་དེ་ལ་ཤ་དབུལ་བ།། 
མྱོས་བྱེད་བདེ་ཆེན་སྟེར་བའོ།། 
འཁོར་ལོ་མངོན་པར་གཟུང་དུ་བྱ།། 
ཡང་ན་སྔགས་པར་ཟུང་དུའོ།། 
གདན་ནི་སྟག་གི་པགས་པ་སྟེ།། 
སྟོན་མོ་མི་ཡི་པགས་པར་རོ།། 
སྣོད་ཆེན་རྣམས་སུ་བཏུང་བ་དང་།། 
སྔགས་པ་སྐྲ་གྲོལ་བ་ཡིས་སོ།། 
སྣོད་ནི་རྣལ་འབྱོར་མས་ཤེས་བྱ།། 
ཡང་ན་གཞོན་ནུ་མ་ཡིས་སོ།། 
དེ་བཞིན་རྣལ་འབྱོར་མ་རྣམས་ཀྱི།། 
འཁོར་ལོ་དཔའ་བོ་རྣམས་ཀྱིས་ཏེ།། 
དཔའ་བོ་རྣམས་ཀྱི་གཞི་དག་ལ།། 
སྣོད་ནི་གཞོན་ནུ་མ་ཡིས་སོ།། 
དར་ཕྲེང་དབུ་རྒྱན་དག་དང་ནི།། 
རྣམ་པ་སྣ་ཚོགས་དྲི་དེ་བཞིན།། 
གླུ་ལེན་གར་བྱེད་སིལ་སྙན་དང་།། 
དྲུག་ལྡན་སོགས་དང་དམན་རྣམས་དང་།། 
གཏོར་མའི་སྣོད་རྣམས་ཐམས་ཅད་ནི།། 
སྔགས་པས་ཤར་གྱི་ཕྱོགས་ནས་སུ།། 
ཆང་ཐམས་ཅད་དང་མཆོད་པ་ཡི།། 
སྣོད་རྣམས་དེར་ནི་གཞག་པར་བྱ།། 
མཆོད་བྱ་མཆོད་པ་མཆོད་པའི་རྒྱུ།། 
མཆོད་པ་བྱེད་པོ་ཕན་ཚུན་དུའོ།། 
འཁོར་ལོ་རང་གི་སློབ་མ་བྱས།། 
ཡང་ན་མཉམ་གཞག་གཞན་རྣམས་སོ།། 
སྔགས་པས་སྐལ་མེད་ཐམས་ཅད་དང་།། 
མུ་སྟེགས་ལ་སོགས་སྤང་བར་བྱ།། 
འགྲོ་བ་ཀུན་ནི་མཆོག་ཏུ་དགའ་བའི་རང་བཞིན་ཏེ།། 
རྣལ་འབྱོར་མ་ཡི་འཁོར་ལོའི་རང་བཞིན་དུ་གནས་ཀྱིས།། 
ཨ་རེ་རེ་རེ་གཏི་མུག་ཕྱུགས་ཀྱིས་མི་ཤེས་སོ།། 
ལྷན་སྐྱེས་མཛེས་མ་བླངས་ནས་བདེ་བ་ཆེ་ལ་མནོས།། 
ཤམ་བུ།
ས་གསུམ་མ་ལུས་འགྲོ་བ་སངས་རྒྱས་ཀྱི་རང་བཞིན།། 
སྙིང་རྗེའི་གཞོན་ནུ་མ་དང་ལྷན་ཅིག་རོལ་བར་བྱོས།། 
ཨ་རེ།
གང་གིས་དོན་དམ་ལ་ནི་མ་བསྒོམས་པས།། 
དེ་ཡིས་སངས་རྒྱས་ཉིད་ནི་ཐོབ་པ་མ་ཡིན་ནོ།། 
ཨ་རེ།
ནང་དང་ཕྱི་ནི་དབྱེ་བ་མེད་པར་ཤེས་པར་གྱིས།། 
འཇིག་རྟེན་ཐམས་ཅད་བསྒྲལ་བར་ནུས་པའོ།། 
ཨ་རེ།
དེ་ལ་སོགས་པ་ཐམས་ཅད་ནི།། 
གང་དང་དེར་ནི་བླངས་པའོ།། 
ང་ཡི་རྒྱུད་དང་རྟོགས་པ་ཡིས།། 
སྔགས་པའི་གནང་པས་གླུ་བླང་བྱ།། 
དེ་ལ་ཕྱག་ནི་བྱས་ནས་སུ།། 
གར་དང་གླུ་ཡང་བྱ་བ་ཡིན།། 
སྣོད་ནི་པདྨའི་ཕྱག་ཏུ་ནི།། 
རང་ཉིད་བརྟུལ་ཞུགས་ཅན་གྱིས་དབུལ།། 
པདྨའི་ལག་པར་གཟུང་བྱ་སྟེ།། 
དེ་ཉིད་ཀྱིས་ནི་སྦྱིན་པར་བྱ།། 
རྣལ་འབྱོར་མ་རྣམས་ཕུད་ཆང་བུ།། 
སོ་སོར་བསྡུ་བར་བྱ་བ་ཡིན།། 
ཟོས་པ་ཡི་ནི་ལྷག་མ་ཡང་།། 
འབྱུང་པོ་ཐམས་ཅད་ལ་སྦྱིན་བྱ།། 
ཇི་ལྟར་ཡང་དག་འབྱོར་པ་ཡི།། 
དེ་རྣམས་ལ་ནི་ཡོན་དབུལ་བ།། 
དེ་ལྟར་ཉི་མ་རེ་རེར་བྱ།། 
ཡང་ན་ཟླ་བ་ཟླ་བར་རོ།། 
དམ་ཚིག་བསྲུང་ཕྱིར་ལོ་གཅིག་ལ།། 
ཉི་མ་གཅིག་ནི་བྱ་བའོ།། 
དེར་ནི་སྦྱིན་པའི་ཚིགས་བཅད་བཀླག།
བཀྲ་ཤིས་པ་ཡི་ངག་ཀྱང་བྱ།། 
མཁའ་འགྲོ་མ་རྣམས་འདུས་ལ་མཆོད་པ་དང་།། 
དཔའ་བོ་རྣམས་ལ་བཟའ་དང་བཏུང་བ་ཁྱོད་ཀྱིས་དྲངས།། 
ཁྱོད་ལ་རྟག་ཏུ་བསྲུང་དང་མཆོག་གི་འབྱོར་པ་དང་།། 
ཡང་ན་ཡིད་ལ་འདོད་པ་ཕུན་སུམ་ཚོགས་པར་ཤོག།
སྐྱེ་བ་ཀུན་དུ་མཆོག་ཏུ་བདེ་བར་གཤེགས་པ་ཡི།། 
གྲུབ་པའི་འཇིག་རྟེན་དབུས་སུ་འགྲོ་བར་འགྱུར་བར་ཤོག།
དཔའ་བོ་གཉིས་མེད་མཆོད་པས་སྐྱེ་བ་འདི་ལ་ནི།། 
སྡིག་པ་ཟད་དང་ཕྱག་རྒྱའི་དངོས་གྲུབ་འགྱུར་བར་ཤོག།
དཔའ་བོ་ཐམས་ཅད་མཉམ་སྦྱོར་བས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཏོར་མ་དང་འཁོར་ལོ་མཆོད་པའི་ཆོ་གའི་ལེའུ་སྟེ་ཉི་ཤུ་རྩ་གསུམ་པའོ།།།། 
དེ་ནས་གཞན་པ་རབ་བཤད་དེ།། 
དཀྱིལ་འཁོར་གྱི་ནི་ཐིག་གདབ་དང་།། 
སྦྱིན་སྲེག་ཐབ་དང་དེ་བཞིན་དུ།། 
སློབ་དཔོན་རང་ཉིད་མཆོད་བཤད་བྱ།། 
སླར་ཡང་ས་གཞི་ཆ་མཉམ་ལ།། 
དཀྱིལ་འཁོར་ཁྲུ་ནི་བརྒྱད་པ་སྟེ།། 
རི་ཡི་སྟེང་ལ་སོགས་པ་དང་།། 
དག་པའི་ས་ཡི་མཐིལ་དུ་བྱ།། 
དེར་ནི་པུས་མོ་ཙམ་དུ་བརྐོ།། 
སླར་ཡང་མཐོ་གང་ཙམ་བརྐོས་ནས།། 
ཆུ་ཡིས་དགང་བར་བྱ་བ་སྟེ།། 
ཇི་སྲིད་དུ་ནི་མ་ཟད་པར།། 
དེ་སྲིད་དུ་ནི་རྩ་བའི་སྔགས།། 
མཁས་པས་འདིར་ནི་བཟླས་པར་བྱ།། 
རྣལ་འབྱོར་པ་ཡི་ཁྱིམ་བྱ་སྟེ།། 
སྐྱེ་བ་ཐམས་ཅད་བསྲེག་པར་འགྱུར།། 
དེར་ནི་དཀྱིལ་འཁོར་བྲི་བྱ་སྟེ།། 
ཐིག་གཉིས་ཀྱང་ནི་གདབ་པར་བྱ།། 
ཚངས་པའི་ཐིག་གི་ལོགས་གཉིས་སུ།། 
སུམ་ཅུ་རྩ་གཉིས་གཉིས་གདབ་བྱ།། 
སླར་ཡང་དེ་ཡི་དབུས་བཏབ་པས།། 
ཐིག་རྣམས་དྲུག་ཅུ་རྩ་བཞིའོ།། 
དེ་རྣམས་དབུས་སུ་དེ་མཉམ་པ།། 
སླར་ཡང་དེ་རྣམས་སུ་གདབ་བྱ།། 
མདོར་ན་འཁོར་ལོ་བཞི་པོ་ལ།། 
ཉིས་བརྒྱ་ལྔ་བཅུ་རྩ་དྲུག་གོ།། 
ཀུན་ནས་དུམ་བུ་བཅུ་དྲུག་ལས།། 
ཚོན་རྩི་ཡིས་ནི་རི་མོ་བྱ།། 
ལྷག་མ་སྒོ་ཡི་ཚད་དུ་ནི།། 
དབུས་མའི་པདྨ་ལ་སོགས་བྱ།། 
འོན་ཀྱང་དབུས་ཀྱི་པདྨ་དེར།། 
སོར་ནི་བཅུ་གཉིས་བྱ་བའོ།། 
འཁོར་ལོ་གསུམ་ནི་བཞི་པོ་ལ།། 
དུམ་བུ་གསུམ་གསུམ་བྱ་བ་ཡིན།། 
དུམ་བུ་རེ་རེ་ལ་ནི་ཁྲུ།། 
གཉིས་གཉིས་མཁས་རྣམས་ཀྱིས་ཤེས་བྱ།། 
ཚོན་སྣ་ལྔ་ཡི་སྐུད་པ་ནི།། 
དེ་ཕྱིར་དཀྱིལ་འཁོར་གཉིས་འགྱུར་རོ།། 
སྦོམས་སུ་སྒོ་ལས་ཉི་ཤུར་ནི།། 
གཅིག་གིས་མ་ཚང་ཚད་ཅན་ནོ།། 
དྲི་ཞིམ་པོ་དང་དྲི་སྤོས་ཀྱིས།། 
ཡེ་ཤེས་ཐིག་སྐུད་ལ་བདུག་བྱ།། 
གཏོར་མ་ཆེན་པོ་བྱིན་ནས་ནི།། 
ཕྱི་ནས་ཐིག་ལས་འདིར་བརྗོད་ཀྱིས།། 
རྡོ་རྗེ་ཕུར་བུ་ས་གཞི་ལ།། 
མཁས་པས་སྤྲོ་བ་ཡིས་ནི་བྱ།། 
རང་གི་སློབ་མ་ཐིག་འཛིན་གཞུག།
གཡོན་པའི་ཁུ་ཚུར་གྱིས་ལྟེ་བར།། 
སྔགས་པ་ཡིས་ནི་བཟུང་བྱས་ནས།། 
སྟེང་དུ་ཡང་ནི་གདབ་པར་བྱ།། 
དེ་བཞིན་དུ་ནི་གདབ་པ་ནི།། 
གཡོན་སྐོར་དུ་ནི་བྱ་བའོ།། 
འཇུག་པ་དང་ནི་འབྱུང་བ་ན།། 
གཏོར་མ་བྱིན་ལ་བཅག་པར་བྱ།། 
རྩ་བའི་སྔགས་ནི་བརྗོད་པ་ཡིས།། 
རི་མོ་བར་སྣང་ལ་གདེག་བྱ།། 
ཕྱི་དང་ནང་དུ་ཤེས་པ་ཡི།། 
སྔགས་པས་བདུད་རྩི་བཏུང་བར་བྱ།། 
ས་ནི་ནམ་མཁར་གཤེགས་བྱ་ཞིང་།། 
སླར་ཡང་དེ་ཉིད་དུ་དགུག་བྱ།། 
མེ་ཏོག་རྣམ་པ་སྣ་ཚོགས་དང་།། 
རྡོ་རྗེའི་གོམ་པས་གར་བྱའོ།། 
ལག་པས་རྡོ་རྗེ་གསོར་བྱ་ཞིང་།། 
མ་སོགས་རྣལ་འབྱོར་མ་དང་རོལ།། 
འདི་ཀུན་གྲི་གུག་མཚན་མ་རྣམས།། 
དཀྱིལ་འཁོར་བ་རྣམས་ཀྱིས་བྱའོ།། 
མཆོད་པ་རྣམ་པ་སྣ་ཚོགས་བྱས།། 
སློབ་དཔོན་དྲི་ཡིས་ཁྲུས་བྱས་པ།། 
དྲི་མ་མེད་བཀྲུས་ལེགས་བདུགས་པའི།། 
གོས་ནི་ཡོངས་སུ་གྱོན་ནས་ནི།། 
དྲིལ་བུའི་སྒྲ་ནི་རབ་བྱ་ཞིང་།། 
རྣལ་འབྱོར་མ་རྣམས་གླུ་ལེན་དང་།། 
སྣ་ཚོགས་སིལ་སྙན་སྣོད་རྣམས་དང་།། 
ཅ་ཅོ་ཡི་ནི་སྒྲ་སྒྲོགས་པའོ།། 
དབང་བསྐུར་བ་ནི་སྦྱིན་བྱ་ཞིང་།། 
རང་སློབ་མ་ལ་ཕྱི་དང་གསང་།། 
རྒྱལ་པོ་རྐུན་མོ་སོགས་སྤངས་པའི།། 
སྐྱེ་བོ་དང་བྲལ་ཕྱོགས་སུ་བྱ།། 
འདིར་ནི་ཆོ་གའི་སྐྱོན་མང་པོས།། 
མནར་མེད་སོགས་སུ་ལྟུང་བར་འགྱུར།། 
ཞི་དང་རྒྱས་པ་ལ་སོགས་པའི།། 
སྦྱིན་སྲེག་རྣམས་ཀྱི་ཐབ་བའོ།། 
ཟླུམ་པོ་ཞི་བ་ཡི་ནི་ཐབ།། 
གྲུ་བཞི་པ་ནི་རྒྱས་པ་ལ།། 
གྲུ་གསུམ་པ་ནི་དབང་ལས་ལ།། 
མངོན་སྤྱོད་ལ་ནི་ཟུར་དྲུག་པ།། 
ཟུར་བདུན་པ་ནི་བསྐྲད་པ་ལ།། 
སྡང་བར་བྱ་ལ་གྲུ་བརྒྱད་པ།། 
ཟུར་དགུ་པ་ནི་རེངས་པ་ལ།། 
གསད་པ་ལ་ནི་ཟུར་ལྔ་སྟེ།། 
ལས་ཐམས་ཅད་ལ་ཟུར་བཅུ་པ།། 
ཁ་དོག་རང་བདག་སྦྱོར་བས་སོ།། 
རང་གི་བདག་གྱུར་མཚན་མ་ནི།། 
ཐབ་རྣམས་ཀྱི་ནི་དབུས་སུ་བྱ།། 
འཁོར་པད་རྡོ་རྗེ་དང་གྲི་གུག།
རལ་གྲི་རིན་ཆེན་སྣ་ཚོགས་རྡོར།། 
མདའ་གཞུ་དེ་བཞིན་ཐབ་ལ་ནི།། 
ཕྲེང་བ་དེ་རྣམས་སུ་བྱའོ།། 
ཁྲུ་གཅིག་པ་དང་ཁྲུ་གཉིས་པ།། 
ཁྲུ་ཕྱེད་དེ་ཡི་ཕྱེད་དང་ནི།། 
སླར་ཡང་ཁྲུ་གཉིས་གསུམ་དང་བཞི།། 
ལྔ་དྲུག་བདུན་དང་བརྒྱད་དང་དགུ།། 
ཁྲུ་བཅུ་རུ་ནི་ཡང་དག་བཤད།། 
ཐབ་ཀུན་ཇི་ལྟའི་རིམ་པས་སོ།། 
ཡམ་ཤིང་དང་ནི་རྫས་རྣམས་དང་།། 
སྲེག་བླུགས་མེ་ཏོག་ཐམས་ཅད་དང་།། 
ཕྱི་ནང་བདག་ཉིད་སྦྱོར་རྣམས་ཀྱིས།། 
རང་རང་གི་ནི་ལས་བྱའོ།། 
མངོན་པར་བརྗོད་པར་བཤད་པའི་ལས།། 
རྩ་བའི་སྔགས་སོགས་ཐམས་ཅད་ཅན།། 
དེ་ཡི་སྦྱོར་བའི་ཆོ་གའི་ལས།། 
རྒྱུད་རྣམས་ཀུན་དུ་ཤེས་བྱེད་དོ།། 
ཅུང་ཟད་འཆད་པར་འགྱུར་ཉིད་དུ།། 
རྒྱུད་ཐམས་ཅད་ཀྱི་བཤད་པར་བྱ།། 
ཟླུམ་པོ་ལྟེ་བར་སྐྱེས་པའི་ཐབ།། 
སྙིང་ག་རུ་ནི་གྲུ་བཞི་པ།། 
ནོར་བུའི་བུ་གར་གྲྭ་དྲུག་པ།། 
མགྲིན་པར་གྲྭ་ནི་བདུན་པ་སྟེ།། 
ཟུར་བརྒྱད་པ་ནི་མགོ་བོ་ལ།། 
ཟུར་དགུ་རུ་ནི་སྨིན་དབུས་སུ།། 
གཙུག་ཏོར་དུ་ནི་ཟུར་ལྔ་པ།། 
ཟུར་བཅུ་པ་ནི་དབྲལ་བར་ཏེ།། 
རླུང་ལས་བྱུང་བའི་རྩ་བ་ཅན།། 
བསྲེག་རྫས་ཁམས་རྣམས་ཐམས་ཅད་ནི།། 
རླུང་འབབ་པ་ལ་བསྲེག་པར་བྱ།། 
དེ་ཉིད་དུས་སུ་ཕྱི་རོལ་གྱི།། 
བློ་ལྡན་གྱིས་ལས་ཆུང་ངུའོ།། 
ལ་ལ་ནཱ་དང་ར་ས་ནཱ།། 
དགང་གཟར་བླུགས་གཟར་གཉིས་དེ་བཞིན།། 
མར་སྣོད་ཨ་བ་དྷཱུ་ཏཱི་སྟེ།། 
ཐབ་ནི་དེའི་བར་བར་དག་ཏུའོ།། 
ལས་ཐམས་ཅད་པའི་སྦྱིན་སྲེག་ནི།། 
འཇིག་རྟེན་འདི་ལ་བྱ་བ་ཡིན།། 
དེར་ནི་རྫས་རྣམས་ཐམས་ཅད་ཀྱི།། 
ཐེ་ཙོམ་མེད་པར་བསྲེག་པར་བྱ།། 
དགང་གཟར་ཁྲུ་གང་དུ་འགྱུར་ཏེ།། 
རྒྱར་ནི་སོར་མོ་བཞི་པ་ལས།། 
དེར་ནི་སོར་མོ་གཉིས་བརྐོ་བྱ།། 
མཆུ་ཡི་སྤུག་མོ་སོར་མོ་ཕྱེད།། 
དབུས་སུ་རྡོ་རྗེ་པདྨ་དང་།། 
མཆུ་སྤུག་རྡོ་རྗེ་ལྡན་པ་ཅན།། 
རྩ་བར་རྡོ་རྗེ་སོར་དྲུག་པ།། 
ཡུ་བའི་སྟེང་དུ་དགང་གཟར་སོགས།། 
བླུགས་གཟར་ཀྱང་ནི་དེའི་ཚད་ལ།། 
སྟེང་དུ་པད་འདབ་ལྟ་བུ་ཡིན།། 
གང་གི་ཐབ་རྣམས་ཀྱི་ནི་ཚད།། 
ཁྲུ་གང་པའམ་ཁྲུ་དོ་པ།། 
དེའི་ཕྱེད་ཐུར་དུ་བརྐོ་བྱ་བ།། 
བཅུ་པོ་རྣམས་ལ་རབ་ཏུ་བཤད།། 
ཐོག་མ་དང་ནི་དབུས་དང་མཐར།། 
སྔགས་པས་གང་བའི་སྲེག་བླུགས་དབུལ།། 
མེ་ནི་དགུག་བྱ་དེ་ཡང་ནི།། 
ཀུ་ཤའི་བམ་པོ་ལ་གཞག་བྱ།། 
མཆོད་ཡོན་ཞབས་བསིལ་ཞལ་བསིལ་ནི།། 
སྣ་ཚོགས་མངོན་པར་བསྔགས་ནས་དབུལ།། 
དེར་ནི་ཉ་ཕྱིས་ཕོར་པ་གསུམ།། 
ལོ་མའི་སྟེང་དུ་གཞག་པར་བྱ།། 
འོ་མའི་སྣོད་ནི་ཡང་བཞག་ནས།། 
དེ་ནས་གོས་ནི་དེའི་སྟེང་དུའོ།། 
ས་གཞིར་དཱུར་བ་སྦྱིན་བྱ་བ།། 
སྔོན་དུ་ཁ་མངོན་ཕྱོགས་པར་རོ།། 
ཐམས་ཅད་དུ་ནི་གཡས་ཕྱོགས་སུ།། 
དེར་ནི་རྫས་རྣམས་གཞག་པར་བྱ།། 
ས་གཞི་རི་མོ་གསུམ་བྲི་སྟེ།། 
སྒོ་གཅིག་པ་ནི་ནུབ་ཏུའོ།། 
འགྲུབ་བྱའི་དངོས་ཀུན་ཐམས་ཅད་དང་།། 
རྒྱལ་པོ་ནས་བརྩམས་གཞུག་པར་བྱ།། 
ཐམས་ཅད་ཉེ་བར་བྱ་བའི་ཕྱིར།། 
རྡོ་རྗེ་བླ་མ་ལ་དབུལ་བ།། 
དྲང་སྲོང་ཕྱག་བཞི་བསམ་བྱ་བ།། 
དབྱུག་པ་ཐབ་དང་སྤྱི་བླུགས་དང་།། 
བགྲང་ཕྲེང་ལུག་ལ་ཞོན་པ་ཡི།། 
ཁ་དོག་དམར་པོ་རྣམ་བསམ་བྱ།། 
ཨོཾ་ཨེ་ཧྱེ་ཧི་ཨགྣ་ཡེ་རྃ་སརྦ་སིད་དྷིམྨེ་པྲ་ཡཙྪ་ཛྭ་ལ་ཛྭ་ལ་ཧོ།
མ་ཧཱ་རཱི་ཥི་སརྦ་དེ་བ་མུ་ཁ་པཱུ་རི་ཨ་སྨིན་སནྣི་ཧི་ཏོ་བྷ་ཝ་ཧཱུྃ།
མེ་ལྷ་སྤྱན་དྲང་བའི་སྔགས་སོ།། 
ཨོཾ་ཨཱཿ་པཱ་དྱཾ་ཧུ་ཏཱ་ས་ནཱ་ཡ་གྲི་ཧྞ་ཧཱུྃ།
ཞབས་བསིལ་གྱི་སྔགས་སོ།
ཨོཾ་བྃ་ཨཱ་ཙ་མ་ནྃ་རྀ་ཥ་ཡེ་པྲ་ཡཙྪ་ཧཱུྃ།
ཞལ་བསིལ་གྱི་སྔགས་སོ།
ཧཱུྃ་ཌཱ་ཀ་ཌཱ་ཀི་ནི་ས་མ་ཡཱ་རྒྷྃ་ད་དཱ་མི་ཧཱུྃ་ཧཱུྃ་རྃ་རྃ་སྭཱ་ཧཱ།
མཆོད་ཡོན་གྱི་སྔགས་སོ།། 
ཨོཾ་དེ་བ་རྀ་ཥི་པར་མ་སཽ་ག་ཏ་ཀཱ་རུ་ཎི་ཀཱ་ཛཿ་ཧཱུྃ་བྃ་ཧོཿ།
ཧ་ཧ་ད་ཧ་ད་ཧ་པ་ཙ་པ་ཙ་ཛྭ་ལ་ཛྭ་ལ་ཧ་ན་ཧ་ན་ཧཱུྃ་ཧཱུྃ།
མེ་དགྱེས་པར་བྱེད་པའི་སྔགས་སོ།། 
རྫས་ཐམས་ཅད་ལ་ཨོཾ་གྱི་ཡི་གེ་དང་ཨཱཿ་དང་དབུས་སུ་མིང་དང་ཡང་དག་པར་ལྡན་པ་དང་མཐར་ཧཱུྃ་ཧཱུྃ་ཕཊ་ཀྱི་ཡི་གེ་དང་སྭཱ་ཧཱ་སྦྱིན་པར་བྱའོ།། 
རྫས་ཐམས་ཅད་ཀྱི་སྔགས་སོ།། 
དཀྱིལ་འཁོར་གཙོ་བོ་དང་བཅས་པ།། 
དྲང་སྲོང་སྙིང་གར་བསྒོམ་པར་བྱ།། 
དམ་ཚིག་མེ་ནི་རྃ་ལས་རྫོགས།། 
ཡེ་ཤེས་མེ་ལྷ་དེ་དང་མཉམ།། 
ཡང་ན་འབར་བར་བསྒོམ་པ་སྟེ།། 
ཞི་བ་ལ་སོགས་མདོག་ཏུའོ།། 
མེ་ནི་དེ་རུ་ཐིམ་བསམ་བྱ།། 
སྔགས་པས་འོད་ཀྱི་ཁྱད་པར་ནི།། 
སོ་སོའི་སྣང་བའི་མེར་ཤེས་བྱ།། 
རྣལ་འབྱོར་མེ་ལྷའི་བདག་ཉིད་ཀྱི།། 
གཉིས་མེད་རྣམ་པའི་རྣལ་འབྱོར་གྱིས།། 
མཁས་པ་ཡིས་ནི་བྱ་བ་ཡིན།། 
ནང་བདག་ཉིད་ཡེ་ཤེས་གང་འདྲ།། 
ཕྱི་རོལ་ཡང་ནི་དེ་འདྲར་བྱ།། 
བསོད་ནམས་ཚོགས་ཀྱི་རྒྱུད་དོན་དང་།། 
ཡེ་ཤེས་ཚོགས་རྫོགས་བྱ་ཕྱིར་རོ།། 
དེར་ནི་ཙ་རུ་བསྒྲུབ་བྱ་སྟེ།། 
མེ་ལ་བཤོས་སུ་དབུལ་བྱ་ཞིང་།། 
ཅུང་ཟད་བདག་ཉིད་ཀྱིས་སྤྱད་དང་།། 
སྦྱིན་བདག་རྣམས་ལའང་སྦྱིན་པར་བྱ།། 
གཞོན་ནུ་མ་མཛེས་གར་བྱེད་དང་།། 
སྣ་ཚོགས་སིལ་སྙན་རྣམས་དཀྲོལ་བྱ།། 
སྣ་ཚོགས་རྒྱན་དང་ལྡན་རྣམས་ཀྱི།། 
སྐྱེ་བོ་ཆེན་པོ་རྩེན་བཞིན་དང་།། 
མེ་ཏོག་སྤོས་སོགས་ཀྱིས་སྤྲོ་བར།། 
འདུས་པའི་དབུས་སུ་བྱ་བའོ།། 
ཏམ་བུ་ལ་ཀུན་ཐམས་ཅད་ལ།། 
དགྱེས་བྱེད་སྦྱིན་པར་བྱ་བ་ཡིན།། 
ལྷག་མ་གོས་དང་སོ་རྩི་དང་།། 
གང་བའི་སྲེག་བླུགས་སྦྱིན་པར་བྱ།། 
རྡོ་ཞོ་དང་གྲལ་སོ་རྩི་དང་།། 
ཞལ་བསིལ་བ་ནི་མཇུག་ཏུའོ།། 
ཡེ་ཤེས་མེ་ནི་གཤེགས་གསོལ་ཏེ།། 
སྔགས་བརྗོད་པ་ཡི་བཤོས་གསོལ་བྱ།། 
ཨོྃཨགྣ་ཡེ་སརྦ་སན་ཏོ་ཥ་ཎྃ་ཀུ་རུ་མེ་ཡ་ཐཱ་ཀཱ་ལེ་སིདྡྷི་དཱ་གཙྪ་ཏུ་ཧཱུྃ་ཧཱུྃ་སྭཱ་ཧཱ།
མེ་གཤེགས་སུ་གསོལ་བའི་སྔགས་སོ།། 
དམན་དང་ཆང་སོགས་གང་ཅུང་ཟད།། 
དེ་ཐམས་ཅད་ནི་བཟོད་པ་མཛོད།། 
ཀུན་གྱི་ལྷག་མ་ཡི་ནི་འབྲུ།། 
ཐམས་ཅད་ཐབ་ཏུ་བསྲེག་པར་བྱ།། 
ཞེས་བྱ་དཀྱིལ་འཁོར་ཐིག་མདོར་བསྟན།། 
སྦྱིན་སྲེག་ཐབ་དང་ཆོ་ག་མཆོག།
སློབ་དཔོན་མཆོད་བྱ་ཡང་དག་པར།། 
རྡོ་རྗེ་འཆང་དུ་བྱས་ནས་ནི།། 
མུ་ཏིག་གསེར་དང་རིན་ཆེན་རྣམས།། 
གླང་རྟ་ས་གཞི་ཡུལ་ལྗོངས་དང་།། 
བྲན་ཕོ་བྲན་མོ་འཁོར་རྣམས་དང་།། 
ཆུང་མ་ཕུན་སུམ་ཚོགས་ཀུན་དང་།། 
གོས་ཟུང་དུ་མ་རྣམས་དང་ནི།། 
དགྱེས་པའམ་ས་ལ་གང་ཅུང་ཟད།། 
བདག་ཏུ་ལྟ་བ་དང་བྲལ་བས།། 
དབུལ་བྱ་གཙོ་བོ་ཞི་བར་གྱིས།། 
བདག་ཉིད་དངོས་པོ་ཐམས་ཅད་ཀྱིས།། 
ཕྱག་བྱས་ནས་ནི་དབུལ་བར་བྱ།། 
མེ་ཏོག་སྤོས་སོགས་ཐམས་ཅད་རྣམས།། 
སྟོན་པའི་མདུན་དུ་དབུལ་བར་བྱ།། 
མཎྜལ་མདུན་དུ་བྱ་བ་ནི།། 
དེ་ནས་དགུ་ཡི་བདག་ཉིད་འདི།། 
དབུས་སུ་བླ་མ་རྡོ་རྗེ་སྟེ།། 
མདུན་དུ་ཐམས་ཅད་མཛེས་མ་སྟེ།། 
བྱང་དུ་དགའ་བའི་མཆོག་མ་དང་།། 
ནུབ་ཏུ་ཤིན་ཏུ་རྩེ་མ་དང་།། 
ལྷོ་རུ་རོལ་པའི་རྡོ་རྗེ་མ།། 
སྙིང་རྗེ་ལ་སོགས་གྲྭ་བཞིར་རོ།། 
ཨོཾ་བཛྲ་ས་ཏྭ་གུ་རུ་པཱ་དེ་བྷྱཿ།
སརྦ་ས་ཏྭོ་པ་ཀཱ་ར་ཎཱ་ཡ་སྭཱ་ཧཱ།
དཀྱིལ་འཁོར་པ་རྣམས་རང་མིང་ནི།། 
བརྗོད་བྱ་ཐོག་སྭཱ་ཧཱ་མཐའོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་དཀྱིལ་འཁོར་དང་སྦྱིན་སྲེག་དང་སློབ་དཔོན་མཆོད་པའི་ཆོ་ག་ཞེས་བྱ་བ་སྟེ་ལེའུ་ཉི་ཤུ་རྩ་བཞི་པའོ།།།། 
དེ་ནས་འཁོར་བའི་འཇིགས་པ་ནི།། 
སྒྲོལ་བྱེད་རབ་གནས་བཤད་པར་བྱ།། 
རྣལ་འབྱོར་མ་ཡི་རྒྱུད་རྒྱལ་དུ།། 
ཉེ་བར་མཁོ་བ་ཐམས་ཅད་རྣམས།། 
སློབ་དཔོན་གྱིས་ནི་རྟག་གཟུང་བྱ།། 
བྱ་བར་འོས་པ་གཞན་དེ་བཞིན།། 
འཇིག་རྟེན་སྨོད་པ་བསྲུང་ཕྱིར་ཡིན།། 
སླར་ཡང་རང་བཞིན་ལས་སྐྱེས་པ།། 
རབ་གནས་སྒྱུ་མ་ཡིས་གཟུང་བྱ།། 
ལུགས་མ་འམ་ནི་ཐང་ག་འམ།། 
རང་གིས་གཟུགས་ནི་ཕྱི་རོལ་སྤྲོ།། 
གང་གི་དུས་ཉིད་ལ་འབྱུང་བ།། 
གང་གང་ལྷ་ནི་ལྷག་གནས་པའི།། 
དེ་ཡི་གཟུགས་ནི་དེའི་དུས་ཀྱིའོ།། 
བདེ་བའི་བདག་ཉིད་སྤྲོས་པ་སྟེ།། 
ས་བོན་གང་གི་དང་པོའི་ཡིག།
འཆར་བ་དབུགས་རྒྱུ་བའི་བདག་ཉིད།། 
རླུང་དང་རྣམ་ཤེས་འདུས་ལས་སོ།། 
དེ་ཚེ་དུས་སུ་གང་གི་གཟུགས།། 
ཕུན་སུམ་ཚོགས་ཀུན་བྱེད་པ་ཡིན།། 
གཉིས་མེད་ཡེ་ཤེས་བྲལ་མིན་ལ།། 
ལུགས་མ་རབ་ཏུ་གནས་པ་མེད།། 
གཉིས་སུ་མེད་པའི་ཡེ་ཤེས་ལས།། 
འཁོར་བ་པ་ཡི་རབ་གནས་བྱ།། 
ཐར་བདེ་མངོན་པར་འདོད་རྣམས་ཀྱི།། 
འདི་ལ་བདེ་བའི་བདེ་བ་ཆེ།། 
རྣལ་འབྱོར་མ་ཡི་དགར་གནས་ལ།། 
དེ་ལས་བྱུང་བར་བྱ་བ་ཡིན།། 
ལུགས་མའམ་ནི་ཐང་སྐུ་ལ་འམ།། 
ཡང་དག་རིག་པས་རོ་རྣམས་བྱུག།
བདུད་རྩི་ལྔ་ཡིས་རྫས་རྣམས་ལ།། 
བསྲེག་པར་གྱུར་པས་ཁྲུས་བྱའོ།། 
བློ་དང་ལྡན་པས་བུམ་པ་གཞག།
ལྷ་ནི་དཀྱིལ་འཁོར་བ་དང་བཅས།། 
དམ་ཆོས་ལ་སོགས་ཐམས་ཅད་རྣམས།། 
ཆོས་ཀྱི་འབྱུང་གནས་ནང་དུ་སྟེ།། 
བཞུགས་པ་གང་གི་གནས་རྣམས་སུ།། 
དུས་ཐམས་ཅད་དུ་རབ་གནས་པའོ།། 
ཨེ་ཡི་ཡི་གེའི་གནས་བསྒྲུབས་ནས།། 
བྃ་ཡིག་རྡོ་རྗེ་སེམས་དཔའ་ཅན།། 
མ་ཡིག་རབ་ཏུ་གནས་པ་དེར།། 
བཞི་པ་ཐོག་མ་མེད་ཡཱར་གྲགས།། 
ཐོས་པ་གཅིག་པ་སྔགས་ཀྱི་དོན།། 
བརྡ་ཡི་ཡི་གེའི་སྔགས་ཅན་ནོ།། 
དུས་སུ་བཅོམ་ལྡན་འདས་རང་གིས།། 
རབ་བཞུགས་རབ་ཏུ་མི་གནས་པའོ།། 
དེ་བཞིན་གཤེགས་པ་ཐམས་ཅད་ཚིག།
ཆོས་ཀྱི་དབྱིངས་དང་མཉམ་པའོ།། 
སྐུ་གསུང་ཐུགས་ཀྱི་ཚིག་རྣམས་ཀྱིས།། 
རྣལ་འབྱོར་མའི་གཙོ་གཞན་གྱི་མིན།། 
བྷ་ག་རྣམས་སུ་རྒྱུད་ལྔ་རྣམས།། 
བྱ་བ་ལ་སོགས་བླ་མེད་མཐར།། 
བཞུགས་པ་དེ་ལྟར་དུ་ནི་ཅི།། 
རབ་ཏུ་གནས་པའམ་མི་གནས་པའོ།། 
སེམས་ཅན་བསྒྲལ་བ་བྱས་ནས་ནི།། 
རབ་ཏུ་གནས་པ་རྒྱུད་ཀུན་དུའོ།། 
གང་ཚེ་ལྷག་མོས་རྣལ་འབྱོར་མའི།། 
རྒྱུད་དུ་གཉིས་མེད་རབ་ཏུ་གནས།། 
ལས་དང་ལས་བྱ་གཉིས་བྱས་ནས།། 
འོན་ཀྱང་རང་གིས་རིག་པ་ཅན།། 
རང་གིས་རིག་པའི་ཡེ་ཤེས་ཆེ།། 
རང་གིས་རིག་པའི་བདག་ཉིད་ལྷ།། 
རང་གིས་རིག་པའི་རང་བཞིན་ལས།། 
རབ་གནས་དེ་ནི་རབ་ཏུ་བསྔགས།། 
སྐྱེ་བོ་རྣམས་ལ་སྙིང་བརྩེ་བས།། 
གཞན་ཡང་དེ་བཞིན་རབ་སྨྲ་བྱ།། 
ཡང་དག་ཡེ་ཤེས་དཀྱིལ་འཁོར་གྱི།། 
ལྷ་ཡི་རྣམ་པར་དག་པའོ།། 
བདུན་ཅུ་རྩ་གཉིས་ཕྱག་རྣམས་ནི།། 
རྒྱུད་དག་པར་ནི་རྣམ་པར་བརྗོད།། 
ཕྱག་བཞི་དགོད་པ་ལ་སོགས་པ།། 
བཞི་པོ་རྣམས་ནི་དག་པར་འདོད།། 
ཞལ་རྣམས་དག་པའི་དངོས་པོ་ནི།། 
ལྷན་སྐྱེས་རྫོགས་བྱང་ཆུབ་བཅུ་དྲུག།
བཅུ་བདུན་པའི་ཞལ་ཡིད་དུ་བཤད།། 
སྲིད་དང་མྱ་ངན་འདས་ཞབས་གཉིས།། 
ཐམས་ཅད་རྒྱན་གྱི་དག་པ་ནི།། 
ཆོས་དང་ཆོས་པའི་སྐྱེ་རྣམས་སོ།། 
ལྷག་མ་འཇིག་རྟེན་ཁམས་ཀྱི་ནི།། 
རྣམ་དག་གསལ་དང་མི་གསལ་བའོ།། 
རྩ་བའི་སྔགས་སོགས་དག་པ་ཡང་།། 
ཐེག་པ་ཐམས་ཅད་དོན་སྟོན་པའོ།། 
རྡོ་རྗེ་པདྨ་སོགས་ཐམས་ཅད།། 
འདིར་ནི་མངལ་སྐྱེས་བརྗོད་པ་པོའོ།། 
དཀྱིལ་འཁོར་དག་པ་ཐམས་ཅད་ཀྱང་།། 
ཆོས་བསྡུས་སྟོན་པ་པོ་ཡིན་ནོ།། 
ཡན་ལག་བཅུ་གཉིས་རྣམ་དག་པ།། 
འཁོར་ལོས་སྒྱུར་བ་བཅུ་གཉིས་སོ།། 
ཆ་ཤས་བཅུ་དྲུག་རྣམས་ཀྱི་བར།། 
དུར་ཁྲོད་དག་པར་ཤེས་པར་བྱ།། 
རྒྱུད་གང་བདག་ལས་བྱུང་བ་དེ།། 
ཐམས་ཅད་དག་པར་ཤེས་པར་བྱ།། 
ཀུན་མཁྱེན་ཡེ་ཤེས་ཅན་ཐམས་ཅད།། 
དེ་ཡི་དག་པ་མངོན་བརྗོད་པའོ།། 
རྫས་འདུ་ཤེས་ཉིད་དང་ཡེ་ཤེས།། 
སོ་སོའི་ཡེ་ཤེས་སྨྲ་རྣམས་ཀྱི།། 
མིང་བརྗོད་པ་ཡི་དག་པ་ནི།། 
རྣལ་འབྱོར་རྣལ་འབྱོར་མའི་རྒྱུད་དོ།། 
སྒྱུ་མ་ལྟ་བུའི་སྐྱེ་འགྲོ་ཀུན།། 
དཀྱིལ་འཁོར་འཁོར་ལོ་སྒྱུ་མའི་ངོ།། 
གསུངས་པ་རང་གིས་རིག་ཡེ་ཤེས།། 
གང་དང་དེར་ནི་མངོན་བརྗོད་པའོ།། 
སྒྱུ་མའི་གྲུབ་མཐའི་མཚན་ཉིད་ནི།། 
བླ་མའི་ཞལ་ལས་ཀུན་ཤེས་བྱ།། 
མན་ངག་གིས་ནི་བགྲོད་བཞིན་པ།། 
སོ་སོའི་མཚམས་ལ་བདེ་བ་ཆེ།། 
དེ་ཚེའི་དུས་སུ་དག་པ་གང་།། 
སངས་རྒྱས་སྤྱོད་ཡུལ་ལས་དེ་དག།
དེ་ཕྱིར་རྩ་བའི་གསང་སྔགས་ཀྱང་།། 
བདེ་བ་འདོད་ལ་འབྱུང་བར་འགྱུར།། 
ཡི་གེ་རེ་རེར་བཏགས་པ་ལས།། 
དངོས་པོའི་གཟུགས་ཀྱི་དེ་དག་འགྱུར།། 
ཕག་མོའི་གསང་སྔགས་ཉིད་བཤད་པ།། 
དངོས་པོ་ཐམས་ཅད་དེའི་དག་པའོ།། 
དབང་པོ་དང་ཡུལ་མི་བདེན་པར།། 
རོ་མཉམ་དེ་ཉིད་སྦྱོར་རྣམས་ཀྱི།། 
ཆོས་ཀྱི་སྐུ་ཅན་དག་པར་འགྱུར།། 
ངག་ནི་ལོངས་སྤྱོད་རྫོགས་སྐུ་ཅན།། 
སེམས་ནི་སྤྲུལ་པའི་སྐུ་ཡི་སྟེ།། 
ལུས་ནི་ལྷན་སྐྱེས་སྐུ་ཅན་ནོ།། 
དྲི་མེད་ལ་སོགས་སླར་ཡང་དེར།། 
བཞི་རྣམས་ཀྱི་ཡང་དག་པར་འདོད།། 
གོ་ཆའི་སྔགས་ཀྱི་དག་ཆེན་ནི།། 
རྣལ་འབྱོར་ཀུན་གྱི་སྤྱོད་པའོ།། 
སྙིང་པོ་དང་ནི་ཉེ་སྙིང་དུ།། 
ཁ་སྦྱོར་རྣལ་འབྱོར་རྣལ་འབྱོར་མའོ།། 
འབྱུང་དང་འབྱུང་ལས་བྱུང་འདུས་པ།། 
གཏོར་མའི་སྔགས་ཀྱི་དག་པར་འགྱུར།། 
གནོད་མཛེས་སྔགས་ཀྱི་དག་པ་གང་།། 
རྣམ་རྟོག་ཀུན་ལ་ཕུར་འདེབས་པའོ།། 
སྣ་ཚོགས་ལས་ཀྱི་དག་པ་གང་།། 
དེ་ཡི་དག་པ་དོན་དམ་ཅན།། 
ཁམས་ཐམས་ཅད་ཀྱི་ལྷ་རྣམས་ནི།། 
པགས་དང་ཤ་སོགས་དག་པར་འགྱུར།། 
འདིར་མ་སྨྲས་པས་ཅི་བྱ་སྟེ།། 
བདེ་བ་ཐམས་ཅད་རྣམ་དག་པའོ།། 
གང་གང་དབང་པོའི་ལམ་རྣམས་སུ།། 
གང་གང་དེ་དེའི་རང་བཞིན་གྱིས།། 
མཆོག་ཏུ་ཕན་པའི་རྣལ་འབྱོར་གྱིས།། 
ཐམས་ཅད་སངས་རྒྱས་རང་བཞིན་མནོས།། 
དག་པ་མཆོག་ཏུ་ཤེས་བྱ་སྟེ།། 
གཞན་གྱི་དག་པ་མི་སྨྲའོ།། 
དབང་ཕྱུག་ལ་སོགས་ལྟ་བར་ནི།། 
མདོར་བསྡུས་དག་པར་ཤེས་པར་བྱ།། 
སངས་རྒྱས་རྣལ་འབྱོར་མའི་རྒྱུད་དུ།། 
དེ་ནི་འགྲུབ་འགྱུར་གཞན་དུ་མིན།། 
བྱང་ཆུབ་ལམ་དུ་གནས་པ་གང་།། 
གཟུང་དང་འཛིན་པའི་དངོས་པོ་ཅན།། 
དེ་ཡི་མ་རིག་མངོན་སྐྱོན་གྱིས།། 
དབང་ཕྱུག་ལ་སོགས་སུ་བལྟའོ།། 
དེ་ཕྱིར་རང་གིས་རིག་རང་བཞིན།། 
རྣམ་དག་འདི་ནི་བཤད་པ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས།
བཅོམ་ལྡན་འདས་ཞེས་བྱ་བ་ལ་སོགས་པའི་རྣམ་པར་དག་པ་དང་དེ་བཞིན་དུ་རབ་ཏུ་གནས་པའི་ཆོ་གའི་མཚན་ཉིད་ཅེས་བྱ་བའི་ལེའུ་སྟེ་ཉི་ཤུ་རྩ་ལྔ་པའོ།།།། 
དེ་ནས་ཕྱག་རྒྱ་ལྷན་ཅིག་སྐྱེས།། 
བྱེད་རྣམས་མཚན་ཉིད་བཤད་པར་བྱ།། 
མི་ཕྱེད་མ་སོགས་རྩ་རྣམས་ལའང་།། 
བཞི་ཡིས་ལྷག་པ་བཤད་པ་ཡིན།། 
མི་ཕྱེད་མ་དང་ཕྲ་གཟུགས་མ།། 
བཟང་མོ་གཡོན་མ་གཡོན་ཕྱོགས་མ།། 
རུས་སྦལ་སྐྱེས་མ་སྒོམ་པ་མོ།། 
དབང་མ་སྐྱོན་མ་ནོན་མ་མ།། 
སྤྱི་མ་དང་ནི་རྒྱུ་སྦྱིན་མ།། 
དངོས་མ་སུ་མ་ན་དེ་བཞིན།། 
ལ་ལ་ནཱ་དང་ར་ས་ནཱ།། 
ཨ་བ་དྷཱུ་ཏཱི་སྤྲོ་བའི་ངག།
པྲ་བན་དྲོ་མ་གྲུབ་མ་དང་།། 
རྒན་མོ་སྐྱེ་བོ་ཀུན་མཐུན་མ།། 
འདར་བ་མོ་དང་སྙིང་པོ་མ།། 
ངང་པ་སུམ་སྐོར་འདོད་མ་ཀླུ།། 
གཏུམ་མོ་བདུད་ཀྱི་བུ་མོ་དང་།། 
ཟླ་བ་ཉི་མ་མེ་རཱ་ཧུ།། 
སུམ་ཅུ་རྩ་དྲུག་རྩ་རྣམས་ལ།། 
རེ་རེ་ལ་ནི་བཅུ་གཉིས་ཏེ།། 
ཐམས་ཅད་དབྱེ་བས་ཕྱེ་བ་ནི།། 
སླར་ཡང་ཕྱག་རྒྱ་མདོར་བསྟན་པའོ།། 
སོར་མོ་གཅིག་ནི་བསྟན་བྱ་སྟེ།། 
དེ་ཡི་སོར་མོ་གཉིས་བསྟན་བྱ།། 
འོག་དང་སྟེང་དུ་མཉམ་པར་གནས།། 
སླར་ཡང་མཐེ་བོང་བསྟན་པར་བྱ།། 
འདི་རྣམས་རྩ་ནི་ཐམས་ཅད་རྣམས།། 
འོག་དང་སྟེང་དུ་མཉམ་རེངས་པའོ།། 
ཐམས་ཅད་མཁྱེན་པས་འགྲོ་བྱ་མཆོག།
སྣ་ཚོགས་རིམ་པས་ཤེས་པར་བྱ།། 
དེ་ཡི་མཐེའུ་ཆུང་རབ་བསྟན་བྱ།། 
དེ་དང་ཡང་དག་གནས་བྱེད་པའོ།། 
གང་གི་མིང་མེད་སྟོན་པ་ན།། 
དེ་ཡི་རབ་ཏུ་སྟོན་པ་སྟེར།། 
རྡོ་རྗེ་ཉི་མ་ཧེ་རུ་ཀ།
བརྐྱང་མ་སྙིང་གའི་པདྨར་རོ།། 
གང་གི་སྡིགས་མཛུབ་སྟོན་པ་ན།
གུང་མོ་རབ་ཏུ་བསྟན་པར་བྱ།། 
རྡོ་རྗེ་པདྨའི་རབ་སྦྱོར་བས།། 
བདེ་བ་སྟེང་དུ་འཕང་བར་བྱ།། 
གང་གི་དཔྲལ་བར་སྟོན་པ་ན།
དེ་ཡི་དར་དཔྱངས་རབ་བསྟན་བྱ།། 
རང་གིས་རིག་པའི་བདེ་བ་དེར།། 
ཕྱག་རྒྱ་དང་བཅས་འཆིང་བར་འགྱུར།། 
གང་གི་འཁོར་ལོ་སྟོན་པ་ན།། 
དེ་ཡི་ས་གཞི་རབ་བསྟན་བྱ།། 
གཙུག་ཏོར་དང་ནི་ལྟེར་འགྲོ་བ།། 
ལག་པ་གཉིས་ཀྱིས་རེངས་པར་བྱ།། 
གང་གི་མིག་ནི་སྟོན་པ་དང་།། 
དེ་ཡི་མེ་ལོང་རབ་བསྟན་བྱ།། 
ལྷ་རྫས་དབང་པོ་རྣམས་ཀྱི་རྒྱུས།། 
འོད་གསལ་བ་ནི་མཐོང་བར་འགྱུར།། 
གང་གི་ལྟོ་བར་རྡེག་བྱེད་པ།། 
དེ་ཡི་ལྟེ་བར་རབ་བསྟན་བྱ།། 
ཆོས་ཀྱི་དབྱིངས་ཀྱི་རང་བཞིན་དུ།། 
རྣམ་ཤེས་བརྒྱད་པོ་སྣང་བར་འགྱུར།། 
གང་གི་ནམ་མཁའ་སྟོན་པ་ན།། 
དེ་ཡི་ཉི་མ་རབ་བསྟན་བྱ།། 
སྟོང་ཉིད་སྙིང་རྗེ་ཡང་དག་པར།། 
རྩ་ཡི་རྣལ་འབྱོར་ཉིད་ཀྱིས་མཐོང་།། 
གང་གི་ཁྲོ་གཉེར་སྟོན་པ་ན།། 
དེ་ཡི་མཚམས་ཀྱི་མཐའ་བསྟན་བྱ།། 
བདག་ཉིད་ཡང་དག་སྦྱོར་རོལ་ཅིང་།། 
རང་གིས་རྗེས་སུ་མྱོང་བ་ཤེས།། 
གང་གི་ཆུ་བོ་སྟོན་པ་ན།
དེ་ཡི་རྒྱ་མཚོ་རབ་བསྟན་བྱ།། 
ས་གཅིག་གི་ནི་རབ་སྦྱོར་བས།། 
ཐམས་ཅད་སར་ནི་རབ་ཏུ་བསྔགས།། 
གང་གི་པུས་མོ་སྟོན་པ་ན།། 
དེ་ཡི་རྐང་པ་རབ་བསྟན་བྱ།། 
བདེ་འགྲོར་འགྲོ་བའི་དུས་སུ་ནི།། 
དབང་པོའི་དངོས་པོ་དེ་འགྲོའོ།། 
གང་གི་ནུ་མ་སྟོན་པ་ན།། 
དེ་ཡི་གདན་ནི་རབ་བསྟན་བྱ།། 
བདེ་བ་ལོངས་སྤྱོད་བདག་ཉིད་སྐྱེས།། 
ཀུན་ནས་སྲིད་པ་འཛག་བར་དུའོ།། 
གང་གི་དཔུང་པ་སྟོན་པ་ན།། 
དེ་ཡི་ལག་པ་རབ་བསྟན་བྱ།། 
འབར་བ་དབྱུག་པ་བཞིན་སྣང་ལ།། 
བདུད་རྩི་ལྔ་རྣམས་བསྲེག་པར་བྱ།། 
གང་གི་བརླ་ནི་སྟོན་པ་ན།། 
དེ་ཡི་གསང་བ་རབ་བསྟན་བྱ།། 
གཞུ་ཡི་དབྱུག་པའི་རྣམ་པའི་སྲོག།
དབུ་མ་རྣམས་སུའང་ཐིམ་པའོ།། 
གང་གི་ལྕེ་ནི་སྟོན་པ་ན།། 
དེ་ཡི་རྐན་ནི་རབ་བསྟན་བྱ།། 
གཏུམ་མོ་ཐམས་ཅད་རྩ་རུ་ནི།། 
བསྡུས་ནས་རྣམ་པར་གནས་པ་ཡིན།། 
གང་གི་མཆུ་ནི་སྟོན་པ་ན།། 
དེ་ཡི་ཀོས་ཀོ་རབ་བསྟན་བྱ།། 
ཐམས་ཅད་ཆོས་ཉིད་བརྗོད་མེད་པ།། 
དབང་པོ་ཀུན་གྱི་དྲན་པ་བྲལ།། 
གང་གི་སོར་མོའི་རྩེ་སྟོན་པ།། 
དེ་ཡི་སེན་མོ་རབ་བསྟན་བྱ།། 
སྲིད་པའི་རྩེ་མོར་བདེ་བའི་གཟུགས།། 
གཅོད་པར་ངེས་པར་མཐོང་བར་འགྱུར།། 
གང་གི་སྐྲ་ནི་སྟོན་པ་ན།། 
དེ་ཡི་ཕྲེང་བ་རབ་བསྟན་བྱ།། 
གཡོ་ཅན་སེམས་ཅན་གྱི་ནི་སྟེ།། 
ཡེ་ཤེས་གཟུགས་ཅན་དུ་བལྟའོ།། 
གང་གི་སྤྱི་གཙུག་སྟོན་པ་ན།། 
དེ་ཡི་རྐང་མཐེབ་རབ་བསྟན་བྱ།། 
ནོར་བུའི་སྐུད་པ་བཞིན་དུ་སྲོག།
དབུ་མར་འོང་བ་མཐོང་བར་འགྱུར།། 
གང་གི་མགྲིན་པ་སྟོན་པ་ན།། 
དེ་ཡི་སྐྱེ་བ་རབ་བསྟན་བྱ།། 
སྤྱི་བླུགས་བདུད་རྩི་ཇི་ལྟ་བར།། 
པདྨར་སྐྱེ་འགྲོ་ཐམས་ཅད་མཐོང་།། 
གང་གིས་ཉི་མ་སྟོན་པ་ན།། 
དེ་ཡི་ནམ་མཁའ་བསྟན་པར་བྱ།། 
སྙིང་ག་ལས་བྱུང་འཇིག་རྟེན་ཀུན།། 
མཆོག་ཏུ་ཟག་མེད་ལས་ཤེས་འགྱུར།། 
གང་གི་ས་ནི་སྟོན་པ་ན།། 
རྐང་པའི་མཐིལ་ནི་རབ་བསྟན་བྱ།། 
པདྨའི་འདབ་འདྲའི་ཆུ་ཡིས་ནི།། 
བདུད་རྩིའི་མྱུ་གུ་འཛག་པར་འགྱུར།། 
གང་གི་མུར་གོང་སྟོན་པ་ན།
དེ་ཡི་མཁུར་བ་རབ་བསྟན་བྱ།། 
སེམས་ཅན་ཀུན་གྱི་རྩ་རྣམས་ཀྱི།། 
ནུས་པས་ནམ་མཁའི་གནས་རྣམས་སུའོ།། 
གང་གི་ལིང་ག་སྟོན་པ་ན།། 
དེ་ཡི་རླིག་པ་རབ་བསྟན་བྱ།། 
འགྱུར་མེད་འགྱུར་བར་འགྲོ་འགྱུར་བ།། 
དེ་ནི་རླིག་མཚམས་ཕྱག་རྒྱ་སྐྱེས།། 
གང་གི་སྤྱི་བླུགས་སྟོན་པ་ན།། 
རི་བོ་དེ་ཡི་རབ་བསྟན་བྱ།། 
རི་ལས་ཐུར་དུ་ཆུ་བོ་བཞིན།། 
བདུད་རྩིའི་རྒྱུན་ནི་འཛག་པར་འགྱུར།། 
བུད་མེད་གང་ཞིག་རྣ་བར་རེག།
རྒྱབ་ཀྱི་རྒྱུད་ནི་རབ་བསྟན་བྱ།། 
གང་གིས་ལྷན་སྐྱེས་རྫོགས་བྱང་ཆུབ།། 
ཐོས་པའི་སྤྱོད་ཡུལ་དུ་འཐོབ་འགྱུར།། 
གང་གི་གོས་ནི་སྟོན་པ་ན།། 
དེ་ཡི་ཚོན་རྩི་རབ་བསྟན་བྱ།། 
ཆོས་ཐམས་ཅད་ཀྱི་རང་བཞིན་དུ།། 
སྐད་ཅིག་གིས་ནི་བདག་མེད་མཐོང་།། 
གང་ཞིག་སོ་ཡིས་མཆུ་འཛིན་མ།། 
སོ་ནི་ཀྲིག་ཀྲིག་བསྟན་པར་བྱ།། 
བཟའ་བ་ཐམས་ཅད་མེད་པ་ཉིད།། 
བག་ཆགས་སྟོབས་ཀྱིས་རྣམ་པར་འཕེལ།། 
གང་གི་ལྕེ་ནི་བསྐྱོད་པ་ན།། 
ཟ་བའི་ལག་པ་རབ་བསྟན་བྱ།། 
བདེ་བ་ཀུན་གྱིས་ཚིམ་པ་ནི།། 
དོན་ཡོད་པ་ལས་འཐོབ་པར་འགྱུར།། 
གང་གི་ལག་པའི་མཁྲིག་མ་སྟོན།། 
དེ་ཡི་ཐལ་གོང་རབ་བསྟན་བྱ།། 
སྲོག་གི་རླུང་རྣམས་ལ་བརྡུང་བ།། 
བུམ་ཅན་འཁྲུལ་འཁོར་སོགས་ཀྱིས་སོ།། 
གང་གི་རྩིབ་ལོགས་སྟོན་པ་ན།། 
དེ་ཡི་མཆན་ཁུང་རབ་བསྟན་བྱ།། 
ནང་དུ་ལྷན་ཅིག་སྐྱེས་པ་དང་།། 
སྙིང་རྗེ་ལ་ཡང་རིག་པའོ།། 
གང་གི་ལག་པའི་དབུས་རེག་པ།། 
ལག་པའི་རྒྱབ་ནི་བསྟན་པར་བྱ།། 
བདག་གིས་གཞན་དང་རང་གི་དུས།། 
མཆོག་མ་ཀྱེ་ཧེ་མི་ཤེས་པའོ།། 
གང་གི་རྒོད་པ་སྟོན་པ་ན།། 
དེ་ཡི་དུ་བ་རབ་བསྟན་བྱ།། 
མཆོག་ཏུ་གཉིས་མེད་ཞུགས་པ་ལས།། 
འདོད་ཆགས་འདོད་ཆགས་བྲལ་བའང་ཉམས།། 
གང་གི་གར་ནི་སྟོན་པ་ན།། 
དེ་ཡི་གླུ་ནི་རབ་བསྟན་བྱ།། 
ཁམས་གསུམ་ཐམས་ཅད་སྒྱུ་མ་རུ།། 
གཉིས་ཀྱི་དངོས་པོ་ལས་མཐོང་འགྱུར།། 
གང་གི་ཀེང་རུས་སྟོན་པ་ན།། 
དེ་ཡི་རྩེ་མོ་རབ་བསྟན་བྱ།། 
རྩ་གསུམ་པོ་ནི་འབར་བ་ཡིས།། 
འཆི་བ་བླུ་བར་འོང་བ་ཡིན།། 
དེ་ལྟར་ཕྱག་རྒྱ་སུམ་ཅུ་དྲུག།
ཕྱག་རྒྱའི་ལན་ནི་དེ་བཞིན་མཆོག།
སྤུན་དང་སྲིང་མོར་སྤྱོད་པར་ནི།། 
རྡོ་རྗེའི་འཁོར་ལོར་ཤེས་པར་བྱ།། 
རབ་གཏུམ་རིགས་ཀྱི་བདག་མོར་ནི།། 
གནས་ཀྱི་གཙོ་མོར་ཤེས་པར་བྱ།། 
རབ་ཏུ་གསལ་བའི་མཐར་གྱུར་གཟུགས།། 
སྲིད་པའི་རྒྱ་མཚོར་འབྱུང་བར་འགྱུར།། 
ཇི་སྲིད་གཉིས་སུ་མེད་སྤྱོད་ཡུལ།། 
གཡོ་བའི་ཆོས་ཀྱང་ཤེས་པར་བྱ།། 
མཁའ་འགྲོ་མ་ཚོགས་མ་ལུས་པ།། 
ལྷན་ཅིག་སྐྱེས་པའི་རྒྱ་མཚོར་འདུས།། 
རབ་གཏུམ་ཡི་གེ་ཤེས་པར་བྱ།། 
ཐམས་ཅད་བུད་མེད་སྒྱུ་མའི་གཟུགས།། 
ཕྱག་རྒྱ་ཀུན་གྱིས་འདུན་པ་ཡི།། 
རྫུ་འཕྲུལ་རྐང་པའི་རང་བཞིན་དུ།། 
གསུངས་པའི་དེ་བཞིན་མ་ལུས་པ།། 
དེ་ནི་རྫུ་འཕྲུལ་རྐང་པར་འདོད།། 
ཕྱག་རྒྱའི་བརྡ་ནི་མ་ལུས་པ།། 
རྣལ་འབྱོར་མ་བསྐྱེད་མཚན་ཉིད་དོ།། 
སྔོན་བཤད་ཆུང་ངུ་བདེ་མཆོག་གི།། 
དཀྱིལ་འཁོར་འཁོར་ལོའི་དབུས་སུ་སྟེ།། 
སུམ་ཅུ་བདུན་བདག་ཉིད་དབུས་སུ།། 
སྔགས་འདི་ཐམས་ཅད་རྣལ་འབྱོར་མའོ།། 
མཁའ་འགྲོ་མ་སོགས་བཅུ་གཉིས་ཀྱི།། 
དུས་སྦྱོར་ཆུ་སྲིན་ལ་སོགས་ཏེ།། 
རབ་གཏུམ་ལ་སོགས་ཉི་ཤུ་བཞི།། 
དུས་དེ་རྣམས་སུ་འབྱུང་བ་ཡིན།། 
སྐད་ཅིག་ཡུད་ཙམ་ལ་སོགས་པས།། 
ཐམས་ཅད་ཀྱི་ནི་འཕོ་བ་གཅིག།
ཤིན་ཏུ་ཕྲ་དང་རགས་རྣམས་ཀྱི།། 
སྐྱེ་བོ་རྣམས་ཀྱི་དུས་ཀྱིས་ནི།། 
ལོར་འགྱུར་བ་ཡི་ཚད་ཀྱིས་ནི།། 
རྟག་ཏུ་རྣལ་འབྱོར་མ་རྣམས་རྩིས།། 
ཁ་ར་སོགས་སུ་དུས་བྱས་ནས།། 
ལྡོག་པ་གཉིས་དག་གིས་ནི་མཚོན།། 
གཉིས་དག་བཅུ་ཡིས་བསྒྲེ་བྱས་པ།། 
ལོ་ཡི་ཆུ་ཚོད་དེ་བཞིན་ནོ།། 
བརྒྱད་ཅུ་རྩ་ལྔས་ལྷག་པའི་བརྒྱ།། 
ཆུ་ཚོད་ལྔ་ལ་ཤེས་པར་བྱ།། 
ཉི་མ་གཅིག་གི་ཚད་ཀྱང་ནི།། 
ནམ་མཁའ་མིག་དང་ལག་པ་མིག།
ཟླ་བ་གཅིག་གི་ཚད་ཀྱང་ནི།། 
མཁའ་མཁའ་རོ་དང་དུས་ཚོད་རོ།། 
ལོ་གཅིག་གི་ནི་ཚད་ཀྱང་ནི།། 
མཁའ་སྟོང་མིག་དང་བུག་དེ་བཞིན།། 
བུག་པ་དང་ནི་རི་བོའོ།། 
མཁའ་འགྲོ་མ་ཀུན་ཤེས་པར་བྱ།། 
གསང་སྔགས་ཁ་སྦྱོར་བདག་ཉིད་དེ།། 
རྩ་བའི་སྔགས་རྣམས་ཀྱི་ནི་ཡང་།། 
རྐང་པ་གཉིས་གཉིས་མཉམ་པར་ནི།། 
རྣལ་འབྱོར་མའི་དེ་རྐང་པ་གཅིག།
དེ་རྣམས་ལས་ནི་ལྷག་གྱུར་གང་།། 
ཧཱུྃ་ཕཊ་ལ་སོགས་སྤང་བར་བྱ།། 
ཨོཾ་ཏྲི་ན་བྷུ་མཿ་བ་ཤྲཱི་ཎ་བ་ཀྃ་ཛྲ་པ་ཌཱ་ཀྃ་ཀ་པཱ་མ་བ་ཧཱ་ཎཱ་བཱི་ཡ་ར་ཧཱུྃ་བཱི་ཧཱུྃ་རཱི་ཕཊ་ཤྭ་ཕཊ་རཱ་སྭཱ་ཡ་ཧཱ་ཧཱུྃ་ཧཱུྃ་ཕཊ་ཕཊ་སྭཱ་ཧཱ་ཨོྃ་པྲ་ཙཎྜི་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱ་བ་ནི་སྔགས་སོ།། 
ཁ་དོག་ནག་མོ་ཕྱག་བཞི་མ།། 
སྐྲ་གྲོལ་འཇིགས་པར་མཛད་པ་མོ།། 
ལྷ་མོ་ཤེས་རབ་ཐབས་བདག་ཉིད།། 
ལྷག་མ་སྔོན་བཤད་མཚན་ཉིད་དོ།། 
ལྷ་མོ་འདི་རྣམས་ཐམས་ཅད་ནི།། 
སླར་ཡང་རྟག་ཏུ་རྒྱ་མཚོ་མཉམ།། 
རབ་མཆོག་བདེ་བ་ཐོབ་པ་ན།། 
དགོས་པ་མང་པོ་ཡང་དག་རིག།
ཡེ་ཤེས་ཟླ་བའི་རང་བཞིན་དུ།། 
འདི་ནི་འཆར་དང་ནུབ་པ་ཡིན།། 
ཚངས་པའི་སྒོ་ངའི་འོད་གཟུགས་གང་།། 
འོད་ཟེར་མཁའ་འགྲོ་མཁའ་འགྲོ་མ།། 
འོད་ཟེར་ཞེས་བྱ་རབ་བཅིངས་པའང་།། 
ཡེ་ཤེས་འབབ་པར་རབ་ཏུ་ནུས།། 
རི་མོའང་ནམ་མཁའི་དབུས་རྣམས་སུ།། 
བགྲོད་བྱ་རང་གི་མ་ལས་སྐྱེས།། 
དེ་ལྟར་རབ་གཏུམ་མའི་ཡོན་ཏན།། 
རབ་མཆོག་ལ་སོགས་སུ་མཚོན་བྱ།། 
དུས་ཐམས་ཅད་དུ་ཀུན་སྤྱོད་པ།། 
སྔགས་ལས་བྱུང་བ་ཤེས་པར་བྱ།། 
མཆོག་གི་དངོས་གྲུབ་རྒྱུ་ཡིས་ནི།། 
འདུ་བ་རྣལ་འབྱོར་མར་རབ་གསུངས།། 
དངོས་གྲུབ་རྨི་ལམ་དུ་སྟེར་མ།། 
སྟེས་ན་དུས་ཀྱིས་ཤེས་པར་བྱ།། 
ལས་ནི་གང་དང་གང་འདྲ་བ།། 
དེ་དང་དེ་འདྲའི་འབྲས་བུ་སྟེ།། 
རྒྱུ་དང་འབྲས་བུའི་འབྲེལ་ཉིད་པས།། 
རང་ཉིད་རྣལ་འབྱོར་པས་སྐྱེ་འགྱུར།། 
རྒྱུ་མེད་ཅིང་ནི་འབྲས་བུ་མེད།། 
མངོན་སུམ་མངོན་སུམ་མིན་དེ་བཞིན།། 
འདི་འདྲའི་བདེན་པ་སྨྲ་རྣམས་ཀྱི།། 
ཚད་མའི་བསྟན་བཅོས་ལས་ཤེས་བྱ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས།
རབ་ཏུ་གཏུམ་མོ་བདག་པོའི་དཀྱིལ་འཁོར་དུ་རྣལ་འབྱོར་མ་དང་དཔའ་བོ་རྣམས་ཀྱི་ཕྱག་རྒྱའི་བརྡ་ཡིས་གནས་པའི་མཚན་ཉིད་ཀྱི་ཆོ་ག་ཞེས་བྱ་བའི་སྤྱོད་ཡུལ་གྱི་ལེའུ་སྟེ་ཉི་ཤུ་རྩ་དྲུག་པའོ།།།། 
དེ་ནས་གཏུམ་མིག་མའི་ཕྱག་རྒྱ།། 
རྒྱུད་གཞན་ན་མེད་བཤད་པར་བྱ།། 
མིག་གི་བརྡར་ནི་ཤེས་བྱ་སྟེ།། 
འདི་ཐམས་ཅད་ཀྱང་ཁ་སྦྱར་ཡིན།། 
བཙུམས་པ་དང་ནི་མ་བཙུམས་པ།། 
གཡས་དང་གཡོན་དང་གཡས་འགྲོ་དང་།། 
གྱེན་དུ་བསྐྱོད་དང་སྣ་རྩེར་དང་།། 
སར་ལྟ་དངོས་པོའི་མིག་ཅན་དང་།། 
ཁྲོ་དང་ཞུམ་དང་མཐུན་བུད་མེད།། 
བུ་དང་གཉེན་དང་སྤུན་རྣམས་དང་།། 
གཏི་མུག་ཞེ་སྡང་ཆགས་ཕྲག་དོག།
སྐྱོན་དང་ང་རྒྱལ་ཆེར་རློམ་དང་།། 
འདོད་དང་སྙིང་རྗེ་གླེན་པ་དང་།། 
སྒྱུ་མར་ལྟ་དང་རིང་དུ་ལྟ།། 
འགྲོ་དང་བསམ་གཏན་ཕྱེད་ཕྱེད་དང་།། 
ཐམས་ཅད་ཕྱེ་དང་དགའ་བ་དང་།། 
ཚད་དང་ནད་དང་གཡུལ་ངོ་དང་།། 
ཆོས་དང་བཅས་པར་ལྟ་བ་མཆོག།
གལ་ཏེ་སུམ་ཅུ་དྲུག་ལྟ་བ།། 
འདི་ཉིད་རྣལ་འབྱོར་མས་སྟེར་ན།། 
དེ་ཉིད་ཀྱི་ནི་ཕྱག་རྒྱའི་ལན།། 
རྣལ་འབྱོར་རྣམས་ཀྱིས་རྟག་སྦྱིན་པ།། 
མེ་ལོང་ཆུ་དང་མཆོད་པ་དང་།། 
རལ་གྲི་མར་མེ་མཐེ་བོང་དང་།། 
ནམ་མཁའ་པདྨ་ཀུ་མུ་ད།། 
མདའ་དང་ཟླ་བ་ཉི་མ་དང་།། 
ནོར་བུ་མུ་ཏིག་བྱི་རུ་དང་།། 
བཞུ་བའི་གསེར་དང་དྲ་བ་དང་།། 
འབར་བ་གྲིབ་མ་རས་བལ་དང་།། 
བླ་མ་རྟ་གླང་ས་ར་བྷ།། 
གར་དང་སྐྲག་དང་འདར་བ་དང་།། 
འཁྲིག་པ་རྩོད་སྨྲ་ཉེ་བར་དང་།། 
གཏོར་མ་རི་མོ་དཀྱིལ་འཁོར་དང་།། 
ཞི་དང་རྒྱས་དང་དབང་དང་ནི།། 
གསད་པ་དང་ནི་བསྐྲད་རྣམས་ཀྱིས།། 
ལྟ་བ་རུ་ནི་བཤད་གྱུར་པ།། 
བརྡ་ནི་སུམ་ཅུ་རྩ་དྲུག་པོ།། 
ཇི་ལྟའི་རིམ་པས་སྦྱིན་པར་བྱ།། 
འདི་ཉིད་རྣལ་འབྱོར་པའི་འབྲེལ་པ།། 
དེ་རྣམས་དགོས་པ་བཤད་པར་བྱ།། 
ཟླ་བའི་རྒྱུ་བར་སོན་པའི་སྲོག།
གཡོན་པར་རྒྱུ་བ་ཡི་ནི་མཆོག།
སུམ་ཅུ་རྩ་དྲུག་སེམས་འབབ་པ།། 
དེ་རྣམས་ངོ་བོར་ཤེས་པར་བྱ།། 
མིག་གི་ཕྱག་རྒྱ་གང་འདྲ་བར།། 
དེ་འདྲའི་སྲོག་ནི་རྒྱུ་བར་བྱ།། 
མགོ་ལ་སོགས་པའི་ཚིགས་ཀུན་དུ།། 
རྩ་རྣམས་གནས་ནི་བསྒྲུབས་བྱས་ནས།། 
མི་ཕྱེད་མ་སོགས་སྟེང་འོག་ཏུ།། 
དེར་ནི་བལྟ་བ་ཆེན་པོ་བྱ།། 
དེ་ལྟར་བདུན་ཅུ་གཉིས་ཤེས་བྱ།། 
ཕུན་སུམ་ཚོགས་ཀུན་འཐོབ་པར་འགྱུར།། 
གཏུམ་མིག་རྣལ་འབྱོར་མའི་བདག་མོ།། 
སྡང་བ་ཚར་གཅོད་མཛད་མ་ཡིན།། 
བྱང་ཆུབ་ཕྱོགས་ཀྱི་ཆོས་སུ་ཡང་།། 
རྣལ་འབྱོར་མ་ཀུན་ཤེས་འགྱུར་བ།། 
གཏུམ་མིག་རྣལ་འབྱོར་མ་རྟག་ཏུ།། 
བརྩོན་འགྲུས་རྫུ་འཕྲུལ་རྐང་པ་གཉིས།། 
གཏུམ་མོའི་རྣམ་པར་རྟོག་ཀུན་ལ།། 
མིག་གི་ལྟ་བ་ཟ་བ་ཡིན།། 
གཡོ་བའི་སེམས་ཀྱི་རང་བཞིན་ནི།། 
སེམས་གཅིག་ཏུ་ནི་འཆིང་བ་ཡིན།། 
ཐོ་ཅོའི་སྒྱུ་སྤྱོད་འཇིག་རྟེན་དུ།། 
འཇོམས་པ་ཕྱག་རྒྱ་མཁའ་འགྲོ་སྐྱེས།། 
ཀུན་རྫོབ་དང་ནི་དོན་དམ་པར།། 
ལོང་མེད་པར་ནི་གཉིས་མེད་བྱེད།། 
གཉིས་མེད་མིག་ནི་འདིར་དེ་ཉིད།། 
སངས་རྒྱས་ཀུན་གྱིས་རབ་ཏུ་བསྔགས།། 
རྫུ་འཕྲུལ་གྱིས་ནི་སྣང་བ་བྱེད།། 
རྩ་རྣམས་ཐམས་ཅད་རབ་ཏུ་སྟོན།། 
དཀྱིལ་འཁོར་འཁོར་ལོའི་དབུས་སུ་ནི།། 
ཚུལ་འདི་བསྒོམ་པར་བྱ་བ་ཡིན།། 
གཏུམ་མིག་མ་ནི་ཐབས་ལྡན་པ།། 
སུམ་ཅུ་རྩ་བདུན་བདག་ཉིད་ཅན།། 
དེ་ཡི་ཚུལ་ནི་མངོན་བརྗོད་པས།། 
ཐམས་ཅད་བྱང་ཆུབ་རང་བཞིན་ཅན།། 
སྔགས་ཀྱི་ཡི་གེ་ལས་སྐྱེས་པ།། 
ཀུན་སྤྱོད་རྩ་ཡི་བདག་ཉིད་ཅན།། 
དེ་ཡི་ཇི་ལྟར་ཁ་དོག་གཟུགས།། 
རབ་གཏུམ་རྣལ་འབྱོར་མ་ཡིའོ།། 
ཨོཾ་ཤ་དཱྃ་ཏ་ཥྚྲོ་ས་ཏྐ་ཧ་ཊ་སྲ་བྷཱི་ནེ་ཥ་ཏྲཱ་ཎ་ཡ་བྷཻ་ཧཱུྃ་ར་ཧཱུྃ་བཱ་ཕ་ཡ་ཊ་ཧཱུྃ་ཕ་ཧཱུྃ་ཊ་ཕ་སྭཱ་ཊ་ཧཱ་ཕཊ་སྭཱ་ཧཱ།
ཨོྃ་ཙནྜཱ་ཀྵཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
གང་བའི་རི་ཡི་གནས་སུ་ཡང་།། 
རབ་ཏུ་གཏུམ་མོ་དུས་ཀུན་སྐྱེས།། 
ཟླ་བ་ཉ་ལ་དཔྲལ་བ་རུ།། 
རི་བོ་ཆེན་པོར་ཟླ་བ་འཆར།། 
འབར་བ་འཛིན་པར་གཏུམ་མིག་མ།། 
རཱ་ཧུ་ཡིས་ནི་ཟས་སུ་བྱས།། 
ཚེས་གཅིག་ཏུ་ནི་ཡང་དག་བཤད།། 
ཉི་མའི་རྗེས་འགྲོར་ངེས་བཤད་པའོ།། 
དེ་ལྟར་རྣལ་འབྱོར་མ་རེ་རེའི།། 
རང་གི་ཞིང་དུ་མིང་རྒྱ་ཆེ།། 
རེ་རེ་ཡི་ཡང་ཉི་ཤུ་བཞི།། 
སླར་ཡང་གནས་དང་ཉེ་གནས་སོ།། 
བསམ་གཏན་སྔགས་ཀྱི་བཟླས་པའང་མེད།། 
ཡི་གེ་ལས་བྱུང་སྤངས་པ་ཡིན།། 
དུས་དང་དུས་མིན་ངོ་བོའི་བདག།
ཧཱུྃ་ཕཊ་ཡི་གེས་འདོད་པར་གྱིས།། 
ཡི་གེ་ལས་བྱུང་བའི་གཟུགས་ཀྱི།། 
ཧེ་ཡི་རྡོ་རྗེའི་བདུད་རྩི་འབྱུང་།། 
སྤུན་གྱི་སྤྱོད་པར་ཙྪམ་པ་གང་།། 
འཇུག་དང་ལྡོག་པར་བྱེད་པ་མོ།། 
སྙིང་གའི་འཁོར་ལོར་ཤེས་བྱ་སྟེ།། 
མིག་གི་རང་བཞིན་ཅན་སྙིང་ག།། 
སྙིང་གར་གནས་རང་རྣལ་འབྱོར་མ།། 
གཏུམ་མོ་ལྟེ་བའི་སྟེང་ནས་འབར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་གཏུམ་མིག་མའི་མཚན་ཉིད་ཀྱི་ཕྱག་རྒྱ་དང་བདག་པོའི་རང་བཞིན་གྱི་ཆོ་ག་ཞེས་བྱ་བ་སྟེ་ལེའུ་ཉི་ཤུ་རྩ་བདུན་པའོ།།།། 
དེ་ནས་ཡང་དག་བཤད་བྱ་བ།། 
ཇི་ལྟའི་ཆོ་གས་བརྡའི་ཡིག་གེའོ།། 
རྣལ་འབྱོར་འཁོར་བའི་འཆིང་བ་ལས།། 
ཤེས་ནས་མྱུར་དུ་ངེས་པར་གྲོལ།། 
ཌཱ་དཱ་ལི་ཀ།
ནཱ་མ་དང་ནཾ་པི་ཥི་ཏཾ།
རཱ་ཛི་ཀཱ།
བ་ཊབྦ་ཀི་པི་ཊ་ཀ།
ཌཱི།
ཀུན་ཏུ་རུ།
ཀ་ར་པཱུ་ར།
སིལླ་ཀཾ།
སྭ་ཡཾ་བྷུ།
ཀ་སྟུ་རི་ཀཱ།
ཧ་ཧཽ་ས་མ།
བོལླ།
ཀཀྐོ་བཾ།
ཀཱ་ལི་ཉ་ཛ་རཾ།
ཤཱ་ལི་ཤཱི་རཾ་ཨ་པྱ་ཀཾ།
པི་ཏྲཱི་བ་ནཾ་བྱཉྫ་ནཾ།
མཱ་ལ་ཏིན་དྷ་ནཾ།
རཏྣ་སམྦྷ་བཾ།
གོ།
ཀུ།
ད།
ཧ།
ན།
བི།
མཱུ།
ཤུ།
ར།
མ།
དེ་ལྟར་རྣལ་འབྱོར་མ་རྣམས་ཀྱི།། 
དེ་བཞིན་དཔའ་བོ་སྤུན་རྣམས་བརྡ།། 
རྣལ་འབྱོར་མ་དེའི་དགོངས་པ་ནི།། 
ཁ་ཡིས་རྗོད་པ་བྱེད་པར་འགྱུར།། 
སྐྱེས་བུ།
རྣལ་འབྱོར་མ།
བུད་མེད།
ཆང་།
ཤ།
ལྕེ།
པ་ཌུ་བ།
ཅང་ཏེའུ།
བུད་མེད་ཀྱི།
འཁྲིག་པ།
ཁུ་བ།
ཁྲག།
ཤ་ལས་སྐྱེས།
ཁྲག།
བུད་མེད་ཀྱི་གཅིན།
བཤང་བ།
ལིང་ག།
པདྨ།
འདུས་པའམ།
སྐལ་ལྡན།
སྐྱེས་གཉིས་ཀྱི་ཤ།
ཤི་བའི་རོ།། 
རྒྱལ་པོའི་སྐྱེས་བུ།། 
དུར་ཁྲོད།
ཉའི་ཤ།
བྱའི་ཤ།
གཡུལ་ངོའི་ཁྲག།
བ་ལང་།
ཁྱི།
གླང་པོ་ཆེ།
རྟ།
མི།
བཤང་བ།
གཅི་བ།
ཁུ་བ།
ཁྲག།
རྐང་མར།
དེ་ལྟར་ཡང་ནི་བརྡ་ཡི་ལན།། 
སྔགས་པས་རྟག་ཏུ་ཤེས་པར་བྱ།། 
རྣལ་འབྱོར་དངོས་པོ་ཤེས་རྣམས་ཀྱི།། 
དུས་རྣམས་ཀུན་ཏུ་བསྐྱེད་པ་ནི།། 
སྤྲུལ་པ་སེམས་ཅན་སྒྲོལ་བ་པོ།། 
ཞིང་དང་ཞིང་དུ་སྐྱེ་བར་འགྱུར།། 
བྱང་ཆུབ་སེམས་ནི་ཞུ་བའི་ཁམས།། 
སུམ་ཅུ་རྩ་དྲུག་གྲངས་ཀྱང་ནི།། 
ས་དང་ཆུ་དང་མེ་དང་རླུང་།། 
ནམ་མཁའ་དང་ནི་ཡེ་ཤེས་ཁམས།། 
དེའི་ཡང་ཁམས་ནི་དྲུག་དྲུག་འགྱུར།། 
མངོན་པའི་གཟུགས་སོགས་ཤེས་མཐར་རོ།། 
ངེས་པར་བཤད་དོན་སྨྲ་བ་པོའི།། 
རང་བཞིན་གྱི་ནི་བརྡར་ཤེས་བྱ།། 
རེ་རེའི་བར་དུ་ལྷ་མོ་ནི།། 
འོད་ལྡན་ཡེ་ཤེས་གཟུགས་ཅན་ནོ།། 
སུམ་ཅུ་རྩ་དྲུག་ཁམས་རྣམས་ཀྱི།། 
འཆར་བའི་དུས་མཐའ་མཁའ་སྤྱོད་མ།། 
ཡེ་ཤེས་འོད་ཟེར་དེ་བསྒྲུབས་ནས།། 
བདེ་བ་ཀུན་གྱི་གནས་ལ་བཞུགས།། 
གོས་ཀྱི་མཐའ་ནས་བཟུང་ནས་ནི།། 
གནད་དང་གནད་དུ་རྩེ་བར་བྱ།། 
ཡེ་ཤེས་ཀུན་རྫོབ་སྤངས་པ་ལས།། 
བསྒོམ་པའང་རྣམ་རྟོག་བདག་ཉིད་དོ།། 
རྡོ་རྗེ་ས་འོག་སྦྱོར་བདག་ཉིད།། 
རྩ་ཐམས་ཅད་ནི་གཞིག་པར་བྱ།། 
རྣོན་པོར་སྲེག་པའི་སྦྱོར་བདག་ཉིད།། 
མཁས་པས་འོད་ལྡན་ཡི་གེའོ།། 
དཔྱོད་པའི་རྫུ་འཕྲུལ་རྐང་པ་སྟེ།། 
ཨཽ་ཌྱན་གནས་སུ་དེ་བཞིན་དུའོ།། 
དཀྱིལ་འཁོར་འཁོར་ལོའི་དབུས་སུ་ནི།། 
ལྷ་ཡི་བདག་མོ་མཆོག་བསྒོམ་བྱ།། 
གསང་སྔགས་བདེན་པའི་སྦྱོར་བདག་ཉིད།། 
སྣ་ཚོགས་ཡི་གེ་རྣམས་དབུས་སོན།། 
སུམ་ཅུ་རྩ་བདུན་ལྷ་རྣམས་ནི།། 
ཤེས་རབ་ཐབས་ཀྱི་བདག་ཉིད་ཉིད།། 
ཨོཾ་ཀཾ་བི་ཀཱ་ད་ལ་ཡུ་མཱ་ཏ་ལཱ་ཛི་བྷ་ཧ་ར་བཱ་ཎ་ཡ་ཨུ་ཧཱུྃ་གྲཱ་ཧཱུྃ་ཡ་ཕཊ་ཧཱུྃ་ཕ་ཧཱུྃ་ཊ་ཕ་སྭཱ་ཊ་ཧཱ་ཕཊ་སྭཱ་ཧཱ།
ཨོཾ་པྲ་བྷཱ་ཝ་ཏཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཁ་དོག་གཟུགས་ནི་སྔོན་བཞིན་ནོ།། 
རང་གི་འོད་ཀྱིས་རྣལ་འབྱོར་འགྲུབ།། 
ཨོཾ་ཡིག་ཕྱི་མོ་འབྱུང་བའི་བདག།
སྲོག་གི་རླུང་ནི་བསྐྱོད་ཅིང་བསྐྱོད།། 
སྐར་མའི་བདག་པོ་ཀུན་མཁྱེན་རྣམས།། 
དབང་པོ་སོགས་ཀྱིའང་སྤངས་པ་ཡིན།། 
ཡ་ཡིག་དང་ནི་ཨ་ཡིག་གཟུགས།། 
རྐང་པའི་མཐའ་དང་མགོ་བོ་ཅན།། 
ནཱ་ད་ཙམ་ལ་ཐམས་ཅད་བརྟེན།། 
རང་འབྱུང་ཆོས་བརྗོད་པ་ཡིན་ནོ།། 
དེ་ལྟར་ཡི་གེ་བཞི་རྣམས་ནི།། 
ཆོས་ཀྱི་སྐུ་ལ་སོགས་པའང་ཡིན།། 
མི་ནི་ཡིད་དེའི་ཆའི་ཡེ་ཤེས།། 
དེ་ཡོད་པས་ནི་དཔྱོད་པ་སྟེ།། 
འཇིག་རྟེན་དབུས་དང་ས་ལ་ནི།། 
རྫུ་འཕྲུལ་རྐང་པས་སྤྱོད་ལམ་བྱེད།། 
ཡོན་ཏན་ཀུན་གྱི་འཁོར་ལོར་ཡང་།། 
ཐར་པའི་རྒྱུ་ཡིས་སྟེར་བར་འགྱུར།། 
ཡོན་ཏན་ཀུན་བདག་སྟོང་པ་ཉིད།། 
འཁོར་བར་འདི་ལས་ཐབས་གཞན་མེད།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འོད་ལྡན་མའི་མཚན་ཉིད་ཀྱི་ཕྱག་རྒྱའི་ཆོ་ག་ཞེས་བྱ་བ་སྟེ་ལེའུ་ཉི་ཤུ་རྩ་བརྒྱད་པའོ།།།། 
དེ་ནས་རྣལ་འབྱོར་མ་མཆོག་གཙོ།། 
མཚོན་ཆའི་བརྡ་ནི་བཤད་བྱ་སྟེ།
སྣ་ཆེན་མ་ཡི་རབ་སྦྱོར་བས།། 
སྲོག་དང་རྩོལ་བའི་རང་བཞིན་ཅན།། 
འདི་ལ་དྲིལ་བུ་ཕུབ་མཆེ་བ།། 
གཏུན་ཤིང་ཞགས་པ་ཐོད་པ་དང་།། 
གཞུ་དང་ཁ་ཊྭཱཾ་ག་པོ་ཏི།། 
ཕུབ་ཆུང་དང་ནི་སྡིགས་མཛུབ་དང་།། 
གཡེར་ཀའི་ཕྲེང་དང་ལྕགས་ཐག་དང་།། 
བྲག་དང་དུར་ཁྲོད་རྡུལ་དང་ནི།། 
མདུང་དང་རྔ་དང་པགས་རློན་དང་།། 
སྐྲ་ཡི་ཐག་པ་དཔྱངས་པ་དང་།། 
རོ་སྲེག་སྐུལ་བའི་ཤིང་དང་ནི།། 
ག་ཏའི་དབྱུག་པ་ཕུབ་དང་མགོ།། 
ཀེང་རུས་དང་ནི་ཟོར་བ་ཉིད།། 
མིག་དང་མཁལ་མ་གཉེ་མ་དང་།། 
སྤེན་པ་ཡི་ནི་ཕུར་བུ་དང་།། 
ས་བོན་གར་དང་སོག་ལེ་དང་།། 
ཁབ་དང་སླུད་བཤུས་པགས་པ་དང་།། 
སྤྲིན་ཆར་འབབ་དང་ཤིང་ལྕགས་ཀྱུ།། 
དེ་ལྟར་རྣལ་འབྱོར་མས་སྟེར་ན།། 
ཕྱག་རྒྱའི་ལན་དུ་བརྗོད་བྱ་བ།། 
རྡོ་རྗེ་རལ་གྲི་མདུང་རིང་དང་།། 
རྩེ་གསུམ་དགྲ་སྟ་གྲི་གུག་མདའ།། 
གསལ་ཤིང་ཕུབ་དང་ཐོ་བ་དང་།། 
འཁོར་ལོ་ཅང་ཏེའུ་ཆུ་གྲི་དང་།། 
དབྱུག་པ་དང་ནི་མཚོན་རྩེ་གཅིག།
དུང་དང་ཟངས་དུང་དབྱུག་གུ་གསུམ།། 
དེར་ནི་རྨ་བྱའི་མཇུག་མ་དང་།། 
བྱ་རོག་སྒྲོ་དང་པིར་དང་ནི།། 
མེ་ཡི་ཐབ་དང་རི་བོ་དང་།། 
དབྱུག་ཐུང་མེ་ལོང་པི་ཝང་དང་།། 
རྐང་མགོ་ལག་མགོ་གློ་བ་དང་།། 
རྒྱུ་མ་སྒྲ་གཅན་ལྕགས་སྒྲོག་དང་།། 
གདོས་དང་སྐོགས་དང་ཉ་རྒྱ་དང་།། 
མགོ་མེད་མར་ནག་འབར་བ་དང་།། 
འཇིགས་བྱེད་གཟུགས་ཅན་ཞེས་བྱ་བ།། 
ཕྱག་རྒྱའི་ལན་དུ་མངོན་བརྗོད་ཡིན།། 
རླུང་གི་རང་བཞིན་མ་ལུས་པ།། 
དེའི་རིགས་རྣལ་འབྱོར་མའི་ཁྱིམ་དུའོ།། 
གང་དག་གང་གི་ཕྱག་རྒྱའི་དབྱིབས།། 
དེ་དེ་རྣལ་འབྱོར་མ་ཡི་ལུས།། 
དེ་ཡི་རང་བཞིན་རྗེས་བཟུང་ངམ།། 
ཚར་གཅོད་པ་ཡང་བྱེད་པར་འགྱུར།། 
སྟོང་པ་ཉིད་ནི་བཅྭ་བརྒྱད་དང་།། 
ཁྱད་པར་དུ་ཡང་སྙིང་རྗེ་དང་།། 
སངས་རྒྱས་ཆོས་ནི་མ་འདྲེས་དང་།། 
དེ་བཞིན་དུ་ནི་ཁམས་བཅྭ་བརྒྱད།། 
རྣལ་འབྱོར་མ་ཡི་རྒྱ་མཚན་ཉིད།། 
སྐྱེ་བོ་ཐམས་ཅད་ཤེས་པར་བྱ།། 
སྣ་ཆེན་མ་ཡི་རབ་སྦྱོར་བར།། 
རང་གི་མཚན་ཉིད་གསུངས་པ་ཡིན།། 
འབྱུང་པོ་ཐམས་ཅད་ཀྱི་ནི་མ།། 
མངོན་པར་སྣ་ཚོགས་ནོར་བུ་བཞིན།། 
ཧཱ་ཡིག་བསྐྱོད་པའི་ནཱ་དའི་བདག།
དེ་བཞིན་ཁ་འོག་བལྟས་པར་འཕྱང་།། 
ནཱ་དར་གནས་པའི་སྐུད་པ་ཡང་།། 
བདེ་གཟུགས་གཉིས་མེད་ཕྲེང་བ་ཅན།། 
སྒྲུབ་ཐབས་མན་ངག་སྦྱོར་བདག་ཉིད།། 
དབྱངས་དང་གསལ་བྱེད་ལས་སྔོན་བྱུང་།། 
ཆོས་དང་ལས་དང་དམ་ཚིག་དང་།། 
ཕྱག་རྒྱ་ཆེན་པོའི་རང་བཞིན་ཅན།། 
ཡི་གེ་བཞི་ཡི་རྟོག་པ་ལས།། 
ཕྱག་རྒྱ་བཞི་མངོན་བརྗོད་ཉིད་དོ།། 
གནས་ནི་ཨ་ར་བུ་དར་ཞེས་བྱ།། 
སེམས་ཀྱི་རྫུ་འཕྲུལ་རྐང་དེ་བཞིན།། 
ལྷ་རྫས་རྣལ་འབྱོར་མ་འདུས་པ།། 
ནམ་མཁའི་འཁོར་ལོར་གྲགས་པ་ཡིན།། 
སུམ་ཅུ་བདུན་བདག་ཉིད་དེ་ཡི།། 
བདག་མོ་སྣ་ཆེན་མ་ཡིན་ནོ།། 
སྣ་ཡི་ཐོག་མ་ཐ་མར་དབུགས།། 
འཇུག་དང་གནས་དང་ལྡང་བ་ཅན།། 
དབུས་སུ་མཚོན་བྱ་མཚན་ཉིད་བྲལ།། 
རྣལ་འབྱོར་མ་ཀུན་རྩེ་བར་འགྱུར།། 
ནུ་བཾ་ལ་ནི་དབྱངས་ཅན་འགྲོ།། 
དབུས་སུ་གང་གང་འབབ་པ་མོ།། 
གཞུ་འགེངས་པ་ཡི་སྦྱོར་བ་ཡིས།། 
སྲོག་དང་ཐུར་སེལ་ཅན་འཛིན་པའོ།། 
རྣམ་ཤེས་བརྡ་རུ་ཤེས་བྱས་ནས།། 
མཚོན་བྱ་དེ་ཡང་གཞོམ་པར་བྱ།། 
གང་དུ་སེམས་ནི་གཏོང་བ་ན།། 
དེར་ནི་རྫུ་འཕྲུལ་གྱིས་དཔག་བྱ།། 
ཡེ་ཤེས་མ་ཡི་མངལ་ཉིད་དོ།། 
ཐམས་ཅད་དུ་ནི་རྣམ་པར་དཔྱད།། 
དཀྱིལ་འཁོར་འཁོར་ལོའི་དབུས་སུ་ནི།། 
འདིར་ནི་སླར་ཡང་བསྒོམ་པར་བྱ།། 
ཤེས་རབ་ཐབས་ཀྱི་རང་བཞིན་ནི།། 
གསང་སྔགས་ཡི་གེ་རྣམས་ལས་བྱུང་།། 
མདོག་དང་དབྱིབས་ནི་སྔོན་གྱི་སྟེ།། 
འཇིགས་བྱེད་མཚན་མོ་ནག་མོ་ཅན།། 
ཨོཾ་ཛ་ཀོ་བཱ་ཊི་ལཱ་ལ་བཀྵ་ལཱི་བྷུ་ཌྷ་ཛཱ་ལ་ཡ་ག་ཧཱུྃ་ནཱ་ཧཱུྃ་ཡ་ཕཊ་ཧཱུྃ་ཕཊ་ཧཱུྃ་སྭཱ་ཕཊ་ཧཱ་ཕཊ་སྭཱ་ཧཱ།
ཨོཾ་ཧོཿ་མ་ཧཱ་ནཱ་སེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་གསང་སྔགས་ལས་རྫོགས་པ།། 
འདོད་པ་ཀུན་གྱི་རང་བཞིན་ཅན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་སྣ་ཆེན་མའི་མཚན་ཉིད་ཀྱི་བརྡའི་ཆོ་གའི་ངེས་པ་ཞེས་བྱ་བ་སྟེ་ལེའུ་ཉི་ཤུ་རྩ་དགུ་པའོ།།།། 
དེ་ནས་ལུས་ཀྱི་ཙྪོ་མ་ནི།། 
མཛེས་པའི་སྤྱོད་པ་བཤད་པར་བྱ།། 
དཔའ་བོའི་བློ་གྲོས་མའི་སྦྱོར་བས།། 
ལྷ་རྫས་ལུས་སྐྱེས་འཐོབ་པར་འགྱུར།། 
མགོ་དང་སྤྱི་གཙུག་དཔྲལ་བ་དང་།། 
གཡོན་དང་གཡས་པའི་རྣ་བ་དང་།། 
རྒྱབ་ཀྱི་རྒྱུད་དང་དཔུང་པ་གཉིས།། 
སྣ་དང་སྨིན་མ་མིག་དང་ཁ།། 
རྐན་དང་སྙིང་ག་ལག་པ་དང་།། 
མཆན་ཁུང་ནུ་མ་རྩིབ་ལོགས་དང་།། 
ལྟེ་བ་མདོམས་དང་འཕོངས་ལིང་ག།
བརླ་དང་པུས་མོ་བྱིན་རྐང་པ།། 
སོར་མོ་མཐེབ་ཆེན་ལོང་བུ་དང་།། 
རྐང་པའི་མཐིལ་དུ་ཐམས་ཅད་དུ།། 
རླིག་པ་ལག་པ་གླང་པོའི་པགས།། 
མཁྲིག་མ་དཔྲལ་བའི་ངོས་དང་ནི།། 
མཚམས་དང་ལྟོ་བར་ཤེས་བྱ་སྟེ།། 
རྟག་ཏུ་རྣལ་འབྱོར་མས་སྟེར་ན།། 
ཕྱག་རྒྱའི་ལན་གྱུར་རྣལ་འབྱོར་པས།། 
ཇི་ལྟའི་རིམ་པས་སྦྱིན་བྱ་བ།། 
གླིང་བུ་པི་ཝང་འཁར་རྔ་དང་།། 
གླུ་དང་རྫ་རྔ་རོལ་མོ་དང་།། 
ཕྲེང་བ་སྒེག་པ་གར་ཟངས་དུང་།། 
སྤོས་དང་དྲི་དང་ལྷ་བཤོས་དང་།། 
འབྲས་བུ་མ་ཆགས་འབྲས་དང་སྣོད།། 
ཞབས་བསིལ་མཆོད་ཡོན་མར་མེ་བུམ།། 
གོས་དང་མེ་ལོང་གདུགས་དང་ནི།། 
བླ་རེ་རྔ་ཡབ་དེ་བཞིན་དུ།། 
བ་དན་མེ་ཏོག་ཕྲེང་བ་དང་།། 
རྒྱལ་མཚན་དང་ནི་དྲི་གཙང་ཁང་།། 
མདུང་ཐུང་ཕྲེང་བ་ཕྲེང་ཕྱེད་དང་།། 
སླར་ཡང་དྲིལ་ཆུང་དྲ་བ་དང་།། 
སེང་གེ་གདན་དང་ཅོད་པན་དང་།། 
རིན་ཆེན་སྣ་ཚོགས་དེ་བཞིན་ནོ།། 
གོ་དཱ་བ་རིའི་ཉེ་གནས་གཞུག།
དད་པའི་དབང་པོའི་རང་བཞིན་ཅན།། 
དཔའ་བློ་མ་ཡི་རབ་སྦྱོར་བས།། 
ཕྱག་རྒྱ་ཐམས་ཅད་རབ་ཏུ་བཤད།། 
ལྷན་སྐྱེས་སྐད་ཀྱིས་བཱི་ཞེས་བྱ།། 
སུམ་ཅུ་དྲུག་དངོས་བདག་ཉིད་ཅན།། 
ཕུང་པོ་ཁམས་དང་ཡུལ་དང་ནི།། 
དབང་པོ་ལས་དང་ལས་ཅན་ཏེ།། 
ཡུལ་གྱི་སྒྲ་ནི་དེ་བཞིན་འདིར།། 
ཀུན་ལ་དྲུག་དྲུག་རིམ་ཇི་བཞིན།། 
དེ་རྣམས་ནང་དུ་སོང་ཡེ་ཤེས།། 
ལྷན་སྐྱེས་གཞན་གྱི་དངོས་པོ་མིན།། 
མཚན་མོ་ཉིན་མོའི་རབ་སྦྱོར་བས།། 
ཤེས་རབ་ཐབས་ཀྱི་བདག་ཉིད་དོ།། 
ལྷན་སྐྱེས་རྣལ་འབྱོར་མ་དེ་རྣམས།། 
སུམ་ཅུ་རྩ་དྲུག་དབྱེ་བས་ཕྱེ།། 
དམ་ཚིག་ཆེན་པོ་འདུས་པ་ནི།། 
པདྨའི་ལྟེ་བར་རིག་པར་བྱ།། 
དེ་ལས་སྐྱེས་པའི་རང་ཕྱག་རྒྱ།། 
ཡུལ་དང་ཡུལ་དུ་རྣམ་པར་གཞག།
རང་རིག་རྣལ་འབྱོར་མའི་བདེ་བ།། 
འདི་ནི་སངས་རྒྱས་སྤྱོད་ཡུལ་ཡིན།། 
འཇིག་བཞིན་པ་ནི་ཆེན་པོ་ཉིད།། 
བཅུ་གཉིས་མི་རྣམས་ནང་དུ་སོན།། 
རྡོ་རྗེའི་རླུང་ནི་རབ་ཞུགས་པའི།། 
དེར་ནི་ཀུན་དུར་རྣལ་འབྱོར་སྐྱེས།། 
འོད་ཟེར་སློང་བའི་བདེ་བ་ཡི།། 
འཕོ་མེད་རྣམས་ཀྱིས་བགྲོད་པར་བྱོས།། 
དེ་ལྟར་གོ་དཱ་བ་རི་ཤེས་བྱས་ནས།། 
དད་པའི་དབང་པོའི་རྡོ་རྗེ་ཅན།། 
དཔའ་བློ་མ་ཡི་རང་བཞིན་ཤེས།། 
དཀྱིལ་འཁོར་དབུས་ཀྱི་གཙོ་མོ་ཡིན།། 
སུམ་ཅུ་བདུན་བདག་ཉིད་རྡོ་རྗེ།། 
རང་མིང་གསང་སྔགས་ལྡན་པར་རོ།། 
སྣ་ཚོགས་རྣམ་རྟོག་ཟས་ཅན་ནི།། 
ལྷན་སྐྱེས་བརྩོན་འགྲུས་མིང་གིས་སོ།། 
ཨོཾ་ཀ་པཱ་ལ་ར་པཱཾ་ཤུ་ཏ་པཱ་དྷཱུ་ཤོ་མྲུ་དྱ་ཨུ་ཏ་གྲ་ཤཱུ་བ་ལཱ་པུ་ཡ་ཥཱ་ཧཱུྃ་ཡ་ཧཱུྃ་ཧཱུྃ་ཕཊ་ཧཱུྃ་ཕཊ་ཕཊ་སྭཱ་ཕཊ་ཧཱ་སྭཱ་ཧཱ།
ཨོཾ་བཱི་ར་མ་ཏཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཁ་དོག་དང་དབྱིབས་སྔོན་གྱི་རུ།། 
རྣལ་འབྱོར་མ་ཀུན་གྱི་ནི་བྱ།། 
གང་ཕྱིར་བརྩོན་འགྲུས་ཡང་དག་འཕོ།། 
མངོན་པར་བརྗོད་པ་ཡང་དག་འབྱུང་།། 
ནམ་མཁའ་ལྡིང་གི་སྦྱོར་ལྡན་པས།། 
འདིར་ནི་ཐེ་ཙོམ་མེད་པར་བྱེད།། 
སྔོན་དུ་བསྟན་པའི་ཙྪོ་མ་ཀ།། 
མཆོག་གི་ལྕེ་རུ་ཤེས་པར་བྱ།། 
ཕྱག་རྒྱའི་ལན་ནི་གཞན་མེད་དེ།། 
ལན་གྱི་ལྕེ་ནི་དབང་གཉིས་ཀྱིའོ།། 
སྣ་ཚོགས་རྒྱུད་དང་ལུང་རྣམས་སུ།། 
ང་ཡིས་ཁྱོད་ལ་མ་བཤད་དོ།། 
རྒྱུད་འདི་ཡི་ནི་རབ་སྦྱོར་བ།། 
མ་བྱུང་འབྱུང་བར་མི་འགྱུར་རོ།། 
མ་རིག་པ་དང་སྡང་སེམས་དང་།། 
སྐྱེ་བོ་རྨོངས་གང་ཡུལ་སྤྱོད་ན།། 
སངས་རྒྱས་ཉིད་ནི་མི་འཐོབ་ཅིང་།། 
ངེས་པར་དམྱལ་བར་འཚེད་པར་འགྱུར།། 
དེ་ཕྱིར་གུས་པའི་སེམས་བདག་གིས།། 
བྱ་བ་གུས་པས་ལེགས་རིག་བྱ།། 
སྔོན་གྱི་རྨོངས་པ་མེད་འགྱུར་ཞིང་།། 
སངས་རྒྱས་ཉིད་འཐོབ་ཡུན་མི་རིང་།། 
མོས་པས་རྒྱུན་ཏུ་གཞོལ་གྱུར་པས།། 
ཚེ་དང་ནད་མེད་འཕེལ་བ་ཡིན།། 
རླུང་གི་འཁོར་ལོའི་རྣལ་འབྱོར་མ།། 
སྟོབས་ལྡན་དཔའ་བོའི་བློ་གྲོས་མ།། 
རྡོ་རྗེའི་རླུང་དབྱེ་རབ་ལྡན་པས།། 
སེམས་ཆེན་པོར་ནི་ཐིམ་པར་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཕྱག་རྒྱ་དང་ཕྱག་རྒྱའི་ལན་དཔའ་བོའི་བློ་གྲོས་མའི་ཆོ་གའི་མཚན་ཉིད་ཀྱི་མིང་ཞེས་བྱ་བ་སྟེ་ལེའུ་སུམ་ཅུ་པའོ།།།། 
ཁམས་ཐམས་ཅད་ཀྱི་ཙྪོ་མ་ཀ།། 
བཅོམ་ལྡན་འདས་ཀྱིས་བསྟན་དུ་གསོལ།། 
གང་ཞིག་དྲི་མེད་དངོས་པོའི་བརྡ།། 
བཤད་ཀྱིས་སྒྲུབ་མོ་མཉན་པར་གྱིས།། 
སོ་ཡིས་མཆུ་ནི་ཡོངས་བཟུང་ནས།། 
བདེ་བས་བོལླ་འཇིབ་པར་བྱེད།། 
ཕྱིན་ནས་ཡེ་ཤེས་རབ་སྟོན་པའི།། 
འདི་སྐད་ཀྱི་ནི་ཚིག་སྨྲས་སོ།། 
ཕྱི་མོའི་ཡི་གེའི་སྦྱོར་བ་ཡིས།། 
བཅུ་པོ་གསུམ་ལ་དྲུག་ལྡན་པའི།། 
ཕྱག་རྒྱ་ཕྱག་རྒྱའི་ལན་གྱིས་ནི།། 
འདི་ལས་དམ་ཚིག་དབྱེ་བར་བྱ།། 
ཀ་ཁ་ག་གྷ་ང་ཀཾ།
ཙ་ཚ་ཛ་ཛྷ་ཉ་ཙཾ།
ཊ་ཋ་ཌ་ཌྷ་ཎ་ཊཾ།
ཏ་ཐ་ད་དྷ་ན་ཏཾ།
པ་ཕ་བ་བྷ་མ་པཾ།
ཡ་ར་ལ་ཝ་ཧ་ཡཾ།། 
ཞེས་བྱ་རྣལ་འབྱོར་མས་སྟེར་ན།། 
ཕྱག་རྒྱའི་ལན་ནི་སླར་ཡང་འདི།། 
ཀཱ་ཁཱ་གཱ་གྷཱ་ངཱ་ཀཿ།
ཙཱ་ཚཱ་ཛཱ་ཛྷཱ་ཉཱ་ཙཿ།
ཊཱ་ཋཱ་ཌཱ་ཌྷཱ་ཎཱ་ཊཿ།
ཏཱ་ཐཱ་དཱ་དྷཱ་ནཱ་ཏཿ།
པཱ་ཕཱ་བཱ་བྷཱ་མཱ་པཿ།
ཡཱ་རཱ་ལཱ་ཝཱ་ཧཱ་ཡཿ།
དེ་ལྟར་ཕྱག་རྒྱའི་ཁྱད་ཤེས་ནས།། 
ལུས་ཅན་ཀུན་གྱི་སྒོ་གླེགས་ཡིན།། 
བུ་ག་གཉིས་ཀྱི་རབ་སྦྱོར་བར།། 
ཐམས་ཅད་ཀྱང་ནི་ཡི་གེ་འདྲ།། 
འོག་དང་སྟེང་དུ་འདུས་བྱས་ནས།། 
རྣལ་འབྱོར་རྣལ་འབྱོར་མ་གཉིས་མེད།། 
སྐད་ཅིག་བཞི་ཡི་བདེན་རྣམས་ཀྱིས།། 
དེ་ཉིད་དགའ་བ་བཞི་དེ་བཞིན།། 
སྡེ་པ་བཞི་དང་འཁོར་ལོ་བཞི།། 
ཨེ་བཾ་མ་ཡཱ་སྐུ་རྣམས་ནི།། 
རྒྱུད་འདིར་མདོ་རུ་བསྟན་པ་སྟེ།། 
རྒྱས་བཤད་གཞན་དུ་རྟོགས་པར་བྱ།། 
མིའུ་ཐུང་མ་ཡི་རབ་སྦྱོར་བས།། 
ཆོ་ག་སྔགས་པས་ཤེས་པར་བྱ།། 
ནམ་མཁའ་དང་མཉམ་སྒོ་གླེགས་ཕྲེང་།། 
མཁའ་སྤྱོད་མ་རུ་སྤྱོད་པ་རང་།། 
ངག་ཀྱང་སྐད་ཀྱི་རང་བཞིན་བདག།
འགོག་པར་ཉེ་བར་འགྲོ་བར་གྱིས།། 
གསང་ཆེན་སེམས་དང་སེམས་བྱུང་རྣམས།། 
མཐའ་མ་གསལ་བར་འཐོབ་པ་ཡིས།། 
རིན་ཆེན་རྡོ་རྗེ་ལས་དགའི་གཟུགས།། 
བལྟས་པའི་མཚམས་སུ་མཐོང་བར་འགྱུར།། 
ཐམས་ཅད་བདེན་པའི་སྦྱོར་བདག་ཉིད།། 
བཞི་པོ་བཞི་ཡི་བདག་ཉིད་ཅན།། 
རཱ་མེ་ཤྭ་ར་དང་དབང་པོར།། 
མཆོག་ཏུ་རྨད་བྱུང་ཤེས་པར་བྱ།། 
འདོད་ཆགས་ཆགས་བྲལ་རྣམ་བསྲེས་པ།། 
དེའི་སྐད་ཅིག་ལས་བྱུང་བ་མིན།། 
འབྱུང་བ་ལྔའི་བདག་ཅན་ཡིན་ལས།། 
མེ་ནི་དབུས་སུ་བདུད་རྩིའི་གནས།། 
དབུགས་ཀྱི་འཁོར་ལོ་རྟག་ཏུ་བདེའི།། 
དེ་བཞིན་གཤེགས་པ་བཟའ་བར་བྱ།། 
ལྷ་དང་ཀླུ་རྣམས་བུད་མེད་ལ།། 
མཁས་པ་ཡིས་ནི་རོལ་པ་ཡིན།། 
དེ་རྣམས་ཀྱིས་ནི་དུས་ཀུན་དུ།། 
ལུས་ཅན་ཀུན་གྱི་འཕོ་བ་ཡང་།། 
སྒོ་དགུའི་བདག་ཉིད་ནམ་མཁའ་ལ།། 
དེ་རྣམས་བཞི་འགྱུར་དུ་ཤེས་བྱ།། 
དེ་ལྟར་སྒོ་གླེགས་གནས་རྣམས་ནི།། 
རྟག་ཏུ་སུམ་ཅུ་རྩ་དྲུག་འགྱུར།། 
སྒོ་ཡི་དབྱེ་བ་མི་ཤེས་ལ།། 
སྐྱོན་དང་ཡོན་ཏན་ཇི་ལྟར་ལགས།། 
འཕོ་བའི་དུས་ཚོད་ཀྱི་ནི་ཚད།། 
ཡང་དག་རབ་ཏུ་སྦྱོར་བ་ཉོན།། 
མཛེས་པའི་གནས་ནི་ལམ་བཟང་པོས།། 
ལམ་ངན་གྱིས་ནི་སྲིད་པའི་སྐྱོན།། 
ཐིག་ལེ་ལྟེ་བ་སྟེང་རྣམས་དང་།། 
མིག་དང་སྣ་དང་རྣ་བ་དག།
བཤང་བ་དང་ནི་གཅི་བའི་སྒོ།། 
སྒོ་དགུ་ཡི་ནི་མཚན་ཉིད་དོ།། 
ལྟེ་བས་འདོད་པའི་མཐོ་རིས་དང་།། 
ཐིག་ལེས་གཟུགས་ཀྱི་ལུས་ཅན་རྣམས།། 
སྟེང་གིས་སྟེང་གི་གནས་ཀྱི་ནི།། 
འགྲོ་དང་འོང་བར་རབ་ཏུ་གྲགས།། 
གནོད་སྦྱིན་དངོས་པོ་སྣ་ལས་སོ།། 
རྣ་བ་དག་གིས་གྲུབ་པའི་ལྷ།། 
གལ་ཏེ་མི་གནས་ཡེ་ཤེས་བགྲོད།། 
མི་རྣམས་མི་བདག་སྒྱུར་རྣམས་འགྱུར།། 
སྲིད་པའི་སྒོ་ཡིས་ཡི་དགས་རྣམས།། 
གཅི་བས་དུད་འགྲོ་དེ་བཞིན་ནོ།། 
དམྱལ་བ་བརྒྱད་ཀྱི་དངོས་རྣམས་ཀྱི།། 
ལུས་ཅན་རྣམས་ནི་བཤང་བ་ལས།། 
གཞན་གྱི་སྒོ་ནི་གསུམ་གསུམ་སྟེ།། 
མཁས་པས་རྩ་ཡི་ཀུན་སྤྱོད་ཅན།། 
ཉི་ཤུ་རྩ་བདུན་རྣམས་ཀྱང་ནི།། 
སྨིན་དྲུག་ལ་སོགས་རྒྱུ་སྐར་རོ།། 
རྣམ་དག་ཡེ་ཤེས་གསུམ་པོ་ནི།། 
རེ་རེའི་སྒོ་མ་རྣམས་ཀྱིའོ།། 
བརྩོན་འགྲུས་དབང་པོའི་དངོས་རྣམས་ཀྱིས།། 
ཐམས་ཅད་ཉེར་སྤྱོད་མཚན་ཉིད་དོ།། 
སུམ་ཅུ་བདུན་བདག་ཉིད་དབུས་སུ།། 
སྔོན་གྱི་མདོག་ཅན་བསྒོམ་པར་བྱ།། 
རྡོ་རྗེ་དཀར་མོ་སོགས་ས་བོན།། 
སྒོ་གླེགས་གནས་སུ་གཞག་པར་བྱ།། 
ཤེས་རབ་ཐབས་བདག་ཉིད་ལྷ་མོ།། 
ས་ཡི་འཁོར་ལོའི་སྦྱོར་བས་སོ།། 
སྔགས་ཀྱི་ཡི་གེ་རྣམས་སུ་གྱུར་པ་ནི།། 
ཨོཾ་མཱ་བི་ཏྲི་ཀ་ག་ཊ་ཎ་མུ་པ་ཁ་རི་ཧཱ་པཱུ་ཧཱ་རི་ར་ཏ་བཱ་མ་ཡནྟྲཱ་ཧཱུྃ་ཡ་ཧཱུྃ་ཧཱུྃ་ཕ་ཧཱུྃ་ཊ་ཕ་ཕཊ་ཊ་ཕ་སྭཱ་ཊ་ཧཱ་སྭཱ་ཧཱ།
ཨོཾ་ཁརྦ་རཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་ལས་ཡང་དག་བྱུང་།། 
དོན་དམ་སྦྱོར་བ་ལས་སྐྱེས་པའོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་མིའུ་ཐུང་མའི་ཡི་གེའི་བརྡའི་མཚན་ཉིད་ཀྱི་རང་བཞིན་གྱི་ཡེ་ཤེས་ཞེས་བྱ་བ་སྟེ་ལེའུ་སུམ་ཅུ་རྩ་གཅིག་པའོ།།།། 
སླར་ཡང་མཆོད་པ་བྱས་ནས་ནི།། 
ཡང་དང་ཡང་དུ་ཞུས་པ་ཉིད།། 
དངོས་པོ་ཡེ་ཤེས་ཀྱིས་ཕྱག་རྒྱ།། 
བཅོམ་ལྡན་གཙོ་བོ་ཇི་ལྟར་ལགས།། 
བདག་གིས་མཚན་ཉིད་བཤད་བྱ་ཡིས།། 
ཡིད་ནི་གཅིག་ཏུ་གྱུར་པས་ཉོན།། 
ལྷན་སྐྱེས་བདེ་དང་སྟོང་བ་དང་།། 
རང་གིས་རིག་དང་བདེ་བ་ཆེ།། 
ཆོས་ཀྱི་སྐུ་དང་ལོངས་སྤྱོད་རྫོགས།། 
སྤྲུལ་པ་དང་ནི་རྨད་བྱུང་ཆེ།། 
འོད་གསལ་སེམས་དང་བསམ་པ་དང་།། 
ཞི་དང་མྱང་འདས་སྦྱོར་སྐྱེས་དང་།། 
ཕ་རོལ་ཕྱིན་དང་གཉིས་མེད་དང་།། 
ཐར་པ་དང་ནི་དོན་དམ་དང་།། 
ཡེ་ཤེས་རྣམ་ཤེས་བྱང་ཆུབ་དང་།། 
ཆོས་དབྱིངས་གྲོང་ཁྱེར་དེ་བཞིན་དུ།། 
པདྨ་དང་ནི་ཆོས་འབྱུང་དང་།། 
སླར་ཡང་བདག་མེད་མཐོ་རིས་དང་།། 
ཞི་དང་སྒྲ་དང་བླ་མ་དང་།། 
རིག་དང་འཁྲུལ་མེད་རྟོག་སྤངས་དང་།། 
བཅུད་ལེན་དང་ནི་སྨྲ་བཤད་དེ།། 
མཁས་པས་ཙྪོ་མའི་རྣམ་གྲངས་སོ།། 
ཇི་ལྟར་དེ་ལྟར་ཡིག་དང་པོ།། 
ཐམས་ཅད་ལན་གྱི་ཙྪོ་མ་ཡིན།། 
ཇི་ལྟར་ཡི་གེ་དེ་བཞིན་དོན།། 
དམྱལ་བ་ལ་སྡང་ཤེས་པར་བྱ།། 
ལང་ཀའི་དབང་ཕྱུག་མའི་སྦྱོར་བར།། 
རྣལ་འབྱོར་པ་ཁྱོད་ཀྱིས་བྱའོ།། 
འཕྱང་བར་གྱུར་པའི་ས་བོན་གྱི།། 
དེར་ནི་ཙྪོ་མ་ཐམས་ཅད་དེ།། 
གེ་སར་ཡེ་ཤེས་ཁམས་ཀྱི་ནི།། 
རང་གི་རང་བཞིན་དུ་མཚན་ཉིད།། 
རང་ཡོད་དེ་མཉམ་རྣལ་འབྱོར་པ།། 
པདྨའི་སྙིང་པོ་རི་ནི་གནས།། 
རི་ནི་རྣམ་ཤེས་འགྲོ་བ་སྟེ།། 
ཡིད་ཀྱི་ཁམས་རྣམས་ཐམས་ཅད་དུའོ།། 
ལང་ཀར་བདག་ཉིད་སྐྱེ་བ་སྟེ།། 
དངོས་པོའི་ཡེ་ཤེས་རྣམས་ཀྱིས་བྱུང་།། 
དབང་ཕྱུག་འབྱུང་པོ་ཐམས་ཅད་ཀྱི།། 
ཡེ་ཤེས་མིན་པ་དངོས་ཀུན་སྐྱེས།། 
དེ་བི་ཀོ་ཊའི་གནས་སུ་སྟེ།། 
སླར་ཡང་བྱང་ཆུབ་དྲན་དབང་པོ།། 
གང་དུ་ཡེ་ཤེས་བསམ་མེད་པ།། 
དེར་ནི་བསྟན་པས་ཐོས་པར་འགྱུར།། 
འདོད་ཆགས་བྲལ་བས་གང་དག་གི།། 
བི་ནི་ཀུན་འགྲོའི་ཡེ་ཤེས་སོ།། 
རླུང་རྣམས་ཀྱི་ནི་མཁའ་རྣམས་སུ།། 
དབང་པོ་རྣམས་ཀྱི་བདེ་དེ་བཞིན།། 
ཊི་ནི་རྡོ་རྗེའི་ནུས་པར་གྲགས།། 
ཡུལ་རྣམས་ཀྱི་ནི་གྲོང་དུ་བགྲོད།། 
དྲན་པ་ལྷན་ཅིག་སྐྱེས་ཡེ་ཤེས།། 
གང་དུ་ཡིད་ནི་རབ་བརྗོད་པ།། 
དེར་ནི་དབང་པོའི་བྱང་ཆུབ་ཀྱང་།། 
ཤེས་ནས་རྡོ་རྗེའི་ཚུལ་བདག་ཉིད།། 
དེ་ལྟར་དེ་ཉིད་ངེས་ཤེས་ནས།། 
རང་གི་རང་བཞིན་དུ་གནས་བྱ།། 
ཆོས་དང་འཇིག་རྟེན་བཅས་པ་སྤང་།། 
ཅུང་ཟད་མིག་མེད་གཟུད་པར་བྱ།། 
ཡང་ན་དངོས་པོ་ཀུན་བདག་ཉིད།། 
ཡང་ན་ཐམས་ཅད་རྣམ་པར་སྤང་།། 
དངོས་དང་དངོས་པོ་ཅན་ཡོད་མིན།། 
དངོས་པོ་མེད་པ་གསལ་མཐོང་འགྱུར།། 
དངོས་དང་དངོས་མེད་རྣམ་པར་གྲོལ།། 
ཐམས་ཅད་མི་བདེན་ལས་སྐྱེས་བལྟ།། 
བླ་མ་རྡོ་རྗེ་འཛིན་ཞལ་ལས།། 
བརྒྱུད་པའི་རིམ་པས་ཕྲད་པར་གྱིས།། 
མེ་ཡི་དཀྱིལ་འཁོར་དུ་ལྷ་མོ།། 
དེ་ཕྱིར་དེ་ཡི་རང་བཞིན་ལུས།། 
སུམ་ཅུ་བདུན་བདག་ཉིད་དབུས་སུ།། 
སྔོན་གྱི་གཟུགས་ཅན་བསྒོམ་པར་བྱ།། 
ཐམས་ཅད་ཐབས་དང་ལྡན་པར་འགྱུར།། 
སྔགས་ཀྱི་ཡི་གེ་ལས་བྱུང་བའོ།། 
ཨོཾ་ཧཱུྃ་ས་ཧཱུྃ་ཧ་ཀཱ་ཛ་རོ་སུ།
ཙྪནྡ་ར་རཱི་ཎ་པ་མུལླ་ཁཱ་བ་ཡ་ཀ་ཧཱུྃ་རཱ་ཧཱུྃ་ཡ་ཕཊ་ཧཱུྃ་ཕཊ་ཧཱུྃ་སྭཱ་ཕཊ་ཧཱ་ཕཊ་སྭཱ་ཧཱ།
ཨོཾ་ལངྐེ་ཤྭ་རཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་ཤེས་བྱས་གསང་སྔགས་ཆེ།། 
དངོས་གྲུབ་ཡང་བས་བྱེད་པ་ཡིན།། 
ལས་ཐམས་ཅད་ཀྱི་རང་བཞིན་ཏེ།། 
བརྒྱ་ལ་ན་ཡང་གཞན་དུ་མིན།། 
དངོས་གྲུབ་རི་ཡི་མིང་ཅན་ནི།། 
ཉི་ཤུ་རྩ་བརྒྱད་སྨན་དུའོ།། 
སྨིན་དྲུག་དང་ནི་སྣར་མར་འགྱུར།། 
མགོ་བོ་དང་ནི་ལག་དེ་བཞིན།། 
ནབ་སོ་དང་ནི་རྒྱལ་ཉིད་དང་།། 
སྐག་དང་མཆུ་དང་གཞན་པ་ནི།། 
ཤར་གྱི་གྲེ་དང་བྱང་གི་དབོ།། 
མེ་བཞི་ནག་པ་ས་རི་དང་།། 
ས་ག་དང་ནི་ལྷ་མཚམས་དང་།། 
སྣྲོན་དང་སྣྲུབས་དང་ཆུ་སྟོད་དང་།། 
ཆུ་སྨད་དང་ནི་བྱི་བཞིན་དང་།། 
གྲོ་བཞིན་མོན་གྲུ་དེ་བཞིན་དུ།། 
མོན་གྲེ་དང་ནི་ཁྲུམས་སྟོད་དང་།། 
ཁྲུམས་སྨད་དང་ནི་ནམ་གྲུ་དང་།། 
ཐ་སྐར་དེ་བཞིན་བྲ་ཉེ་དང་།། 
ཟླ་བ་ཉི་མ་རཱ་ཧུ་དང་།། 
སའི་མ་ཉིད་དང་སྤེན་པ་རྣམས།། 
རང་རང་དུས་ཉིད་ཤེས་པར་བྱ།། 
ཐེ་ཙོམ་མེད་པས་བཟུང་བས་སོ།། 
ཐམས་ཅད་ཟླ་བའི་སྦྱོར་བདག་ཉིད།། 
ནམ་མཁའ་ལ་ནི་མཉམ་པར་གནས།། 
འཆད་བཞིན་པ་ཡི་རབ་སྦྱོར་བས།། 
སྔགས་པས་ཆོ་ག་ཤེས་པར་བྱ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ལང་ཀའི་དབང་ཕྱུག་མའི་ཕྱག་རྒྱའི་བརྡའི་མཚན་ཉིད་དང་དཀྱིལ་འཁོར་གྱི་འཁོར་ལོའི་རང་བཞིན་དང་མིང་གི་ཆོ་གའི་ཡེ་ཤེས་ཀྱི་ལེའུ་སྟེ་སུམ་ཅུ་རྩ་གཉིས་པའོ།།།། 
སླར་ཡང་གཞན་པ་བཤད་བྱ་སྟེ།། 
དགོས་དང་བྱེད་པའི་ཕྱག་རྒྱའོ།། 
གང་གིས་རྣམ་པར་ཤེས་ཙམ་གྱིས།། 
སྒྲུབ་པོས་དངོས་གྲུབ་འཐོབ་པར་འགྱུར།། 
ཟླ་བ་ཉི་མ་གཟས་གཟུང་བར།། 
རྣལ་འབྱོར་མ་ཡི་སྔགས་མཚན་ཉིད།། 
པོ་ཏཾ་གི་ནི་གསང་པོར་སྨྲ་བ་སྟེ།། 
པྲ་ཏི་པོ་ཏཾ་གི་ནི་ལན་ཡིན་ནོ།། 
ག་མུ་འགྲོ་བའོ་ལུམ་པ་ནི།། 
འོང་ངོ་ཞེས་ནི་བྱ་བ་ཉིད།། 
དེ་ཧི་གྲོང་ཁྱེར་རོ་ཙ་ཊུ་ཀཾ་ཞེས་བྱ།། 
ཟུང་ཤིག་པའོ་ཧྲཱི་ད་ཡ་ནི་དཔའ་བོ་ཡིན།། 
ཀཽ་ར་བ་ནི་སོང་ཅིག་པ་ཉིད་དེ།། 
ཀརྞྞི་ཀ་ནི་དྲིལ་བུའོ་ཨ་ལི་བྱེད་པའོ།། 
ཤི་ར་འཁྱིལ་པའི་སྐྲ་ཡིན་ཏེ།། 
སྲ་བ་རྣ་བའོ་གཞན་པ་ནི།། 
མན་ཐ་ན་ནི་བདུད་རྩི་སྟེ།། 
ན་ར་ཕྲད་པའོ་ཏཱ་ལི་ཀ་ཡང་ནི།། 
མཁའ་འགྲོ་མའོ་ན་ར་ཀཾ་དཀྱིལ་འཁོར།། 
ཨ་མུ་ཀཾ་ནི་དུར་ཁྲོད་ཏེ།། 
ཀཱ་ཁི་ལ་སྒོའོ་སྭ་ས་ནཾ།། 
བྲམ་ཟེའོ་བ་རི་རྒྱལ་པོའི་རིགས།། 
བིར་ཏི་རྗེའུ་རིགས་ཀྲུ་ར་ནི།། 
དམངས་སོ་ཨན་ཏ་གདོལ་པ་ཅན།། 
ཨཱ་ལི་ཀ་ཕྱུགས་ཌཱ་ཀི་ནི།། 
སྲིང་མོའོ་མུ་ད་ཀ་ཚིལ།། 
ལྕེ་ཡིས་སོ་རེག་དེ་བཞིན་དུ།། 
ཟས་ཀྱིས་ལྟོགས་པར་རིག་པར་བྱ།། 
ཏྲེ་སྣ་དྲི་ཡིས་བསྒོས་པ་སྟེ།། 
ཨཱ་ག་མ་ན་ཞེས་བྱ་གནས་གང་ནས།། 
ཆེ་གེ་མོའོ་ཀི་ར་ཎ་མེ་ཏོག་གོ།། 
ལམ་པ་ལྟོ་བ་དན་ཏ་རྒོད་པ་སྟེ།། 
ནི་རོ་དྷེ་ཆར་རོ་བི་ཛྙ་པ་ཏི་ཚིམ་པའོ།། 
དྷུ་མྲ་ཞེས་བྱ་སྤྲིན་དེ་བཞིན།། 
དྷུ་མྲ་པྲི་ཡ་རི་བོ་སྟེ།། 
སཱ་ནུ་སཱ་རི་ཏ་ཆུ་ཀླུང་།། 
ཨང་གུ་ལྱ་ནི་ཆ་ཤས་ཏེ།། 
བ་ད་ན་རཱ་ཛི་ཀ་ལྕེ།། 
ཨ་དྷ་ར་སོ་ཡིན་པཾ་ཀ་ཏི།། 
རྒྱལ་མཚན་ཚན་དོ་ཕྲེང་དེ་བཞིན།། 
ཙ་ལ་རླུང་ངོ་མྲིག་པ་ཏི་ཕྱུགས།། 
མཎྜ་ལ་ནི་མཉམ་པ་སྟེ།། 
སྭཱ་ས་ལམ་གྱི་བཞི་མདོར་ཤེས་པར་བྱ།། 
སྐྱེ་བ་ཕལ་གུ་ཤམ་མོ་མ་ཧཱ་ཀྵ་རཾ་ནི།། 
ཕྱུགས་ཆེན་ནོ་ཙྪ་ནི་ར་སྐྱེས་སོ།། 
ན་ནི་མིའོ་བ་ནི་གླང་ཡིན་ནོ།། 
མ་ནི་མ་ཧེ་བྷ་ནི་ཟ་བ་སྟེ།། 
སི་ནི་སེང་གེ་བྱཱ་ནི་སྟག་དེ་བཞིན།། 
སྠཱ་ནི་གནས་པའོ་ཁ་ལ་རེག་པ་ཟོས་པ་ཡིན།། 
སོ་ལ་རེག་པ་ཚིམ་པ་ཡིན།། 
ཧྲི་ཀ་ངོ་ཚ་སྟོང་པ་ལ་རེག་པ།། 
འཁྲིག་པའོ་བརླ་ལ་རེག་པ་ནི།། 
དེ་ལྟར་ད་ལྟར་གྱིས་ཞེས་པར།། 
མཆོག་ཏུ་མཐུན་མ་ཤེས་པར་བྱ།། 
འདིར་ནི་དགོས་པ་སླར་བཤད་པ།། 
མཁས་པ་ཡིས་ནི་བསྲུབ་པར་བྱ།། 
བྱེད་པ་རྣལ་འབྱོར་མར་ཤེས་བྱ།། 
དཔའ་བོ་ཀུན་ཏུ་དགོས་པའོ།། 
སྣ་ཚོགས་དངོས་པོའི་རང་བཞིན་གྱིས།། 
ཡེ་ཤེས་ཤེས་བྱའི་རང་བཞིན་བདག།
བསྐྱེད་པ་སྲིད་པའི་སྦྱོར་བ་དང་།། 
སྦྱོར་བྲལ་ཀུན་རྫོབ་དེ་བཞིན་དུ།། 
སྒྱུ་མ་མཐུན་པ་འཁོར་བ་དང་།། 
བརྩེ་བ་རང་བཞིན་བརྟགས་པ་དང་།། 
གཞན་གྱི་དབང་དང་ཡོངས་གྲུབ་དང་།། 
ཏུ་རི་ཡྃ་འཁོར་ལོ་བསྒོམ་པ་དང་།། 
སེམས་དགའ་བྱས་དང་ཚུལ་ཁྲིམས་དང་།། 
གཏོང་བ་བརྟུལ་བ་དཔའ་དེ་བཞིན།། 
སྐར་རྩིས་མཁན་དང་སྨན་པ་ཉིད།། 
བཟོ་དང་ཁམས་དང་སྨྲ་བ་པོ།། 
ལྷག་མ་རྟེན་འབྲེལ་ཡན་ལག་ནི།། 
བཅུ་གཉིས་མ་རིག་སོགས་ཤེས་བྱ།། 
མཱ་ལ་བ་ཡི་ཉེ་གནས་སུ།། 
ཤིང་གྲིབ་མ་ཡི་རབ་སྦྱོར་བས།། 
ཏིང་འཛིན་དབང་པོའི་ཕྱོགས་རྣམས་སུ།། 
འཇུག་པ་མེད་དང་འཇུག་པ་མཚུངས།། 
དབང་པོ་འདོད་ཆགས་ཆགས་བྲལ་དག།
ཡང་དག་ཕུན་སུམ་ཚོགས་བདག་པོ།། 
མཱ་མ་ཀཱི་རྡོ་རྗེའི་བུ་གར་ནི།། 
སྤྱི་གཙུག་གནས་སུ་ཡོངས་གནས་བྱ།། 
འཕྱང་བཞིན་པ་ཁ་འོག་ཏུ་སྟེ།། 
ཀམ་པོ་ཛི་ཡི་ཕྱག་རྒྱའི་ཚུལ།། 
བ་ནི་ཡང་དག་རིག་པའི་རྒྱུད།། 
རང་བཞིན་སྒྱུ་མའི་རང་མཚན་ཉིད།། 
དེ་ལྟར་བྱས་དང་མ་བྱས་ཀུན།། 
མཁས་པས་དབུ་མར་མི་སྣང་ངོ།། 
ཞི་བའི་དངོས་པོའི་ཡེ་ཤེས་འདིར།། 
རྣལ་འབྱོར་བདུད་རྩི་སྐུ་ཅན་ཏེ།། 
སྨིག་རྒྱུ་དང་ནི་འདྲ་བའི་གཟུགས།། 
བདག་ཉིད་གཟུགས་ཅན་མཐོང་བར་འགྱུར།། 
ཡེ་ཤེས་ཤིན་ཏུ་བས་གཡོགས་པས།། 
ཀུན་འགྲོ་བ་ཡི་ལྷར་དྲན་བྱ།། 
གང་འདྲའི་སྙིང་རྗེ་གཉིས་བྱར་མེད།། 
དེ་འདྲའི་དངོས་པོར་སྐྱེ་དྲན་བྱ།། 
སུམ་ཅུ་བདུན་བདག་ཉིད་དབུས་སུ།། 
སྔོན་ཅན་གྲགས་པ་བསྒོམ་པར་བྱ།། 
གསང་སྔགས་བདེན་པའི་གཟུངས་བདག་ཉིད།། 
ཆུ་ཡི་དཀྱིལ་འཁོར་དབུས་སོན་པའོ།། 
ཨོཾ་སམ་རྦ་ཧཱ་བྷཱུ་ཤྨ་ཏ་ཤཱ་སྃ་ན་ཏྲཱ་པྲི་ས་ཡཱ་ན་ཡ་ཀ་ཧཱུྃ་རཱ་ཧཱུྃ་ཡ་ཕ་ཧཱུྃ་ཊ་ཧཱུྃ་ཕ་ཕ་ཊ་ཊ་སྭཱ་ཕ་ཧཱ་ཊ་སྭཱ་ཧཱ།
ཨོཾ་དྲུ་མ་ཙྪ་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་གཟུགས་བདག་ཉིད་དུ།། 
ཀུན་དུ་འགྲོ་མ་ཅན་ཤེས་བྱ།། 
མཆོད་པ་རྡོ་རྗེའི་རང་བཞིན་དུ།། 
ལྷན་སྐྱེས་མཛེས་མ་འདུས་པའོ།། 
ཡེ་ཤེས་མཁའ་འགྲོ་མ་དངོས་བདག།
རྣལ་འབྱོར་ནམ་མཁའ་གཙོ་བོ་ཡིན།། 
དབུགས་ནི་སྦ་བ་བྱས་ནས་ནི།། 
སླར་ཡང་ཨོ་ཌྱན་ཀུན་དུ་འགྲོ།། 
ས་གསུམ་པོ་ཡི་རིས་སུ་ནི།། 
གཟུགས་ཀྱི་གཙོ་མོ་བསྒོམ་པར་བྱ།། 
ཡིད་ནི་ནང་དུ་ཆུད་པ་ཡིས།། 
འདོད་པའི་དངོས་གྲུབ་བསྒོམ་པར་བྱ།། 
སླར་ཡང་རྡོ་རྗེ་ཕག་མོ་ཡི།། 
རྣལ་འབྱོར་པ་ཡིས་རིགས་ལྡན་མཆོད།། 
ལྷ་རྫས་མི་ཡི་བདེ་བ་ནི།། 
བསྡུས་བྱས་པ་བས་དེ་མཆོག་གོ།། 
མ་མོའི་གྲོང་ཁྱེར་ཉམས་དགའ་བ།། 
འགྲོ་བའི་གཙོ་བོ་བསྒོམ་པར་བྱ།། 
འདི་འདྲའི་དུས་ཀྱིས་ཡེ་ཤེས་ནི།། 
མཁས་པས་ཨ་བ་དྷཱུ་ཏཱིའི་ནང་དུའོ།། 
རྣལ་འབྱོར་པས་བསྒོམས་སེམས་བདག་ཉིད།། 
སྟོང་པ་ཉིད་གཟུགས་དམིགས་པ་ཅན།། 
དེ་ཡིས་ཐམས་ཅད་རིག་བྱས་ནས།། 
སྒྱུ་འཕྲུལ་དྲ་བའི་རང་མཚན་ཉིད།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཤིང་གྲིབ་མའི་རང་གི་མཚན་ཉིད་ཀྱི་ཕྱག་རྒྱའི་བརྡའི་ཆོ་གའི་ངེས་པ་ཞེས་བྱ་བ་སྟེ་ལེའུ་སུམ་ཅུ་རྩ་གསུམ་པའོ།།།། 
དེ་ནས་བཅོམ་ལྡན་འདས་བདག་པོས།། 
རྡོ་རྗེ་མཁའ་འགྲོ་ཁྱབ་བདག་ཆེ།། 
ཕྱག་རྒྱ་ཡང་དག་རིག་པའི་གཟུགས།། 
ཇི་ལྟའི་རིགས་པས་བསྟན་དུ་གསོལ།། 
ཕྱག་རྒྱ་བཞི་ཡི་རབ་སྦྱོར་བས།། 
རེ་རེ་ལ་ནི་དགུ་དགུ་སྟེ།། 
ལས་དང་ཆོས་དང་དམ་ཚིག་དང་།། 
ཕྱག་རྒྱ་ཆེན་པོ་བཞི་པ་ཡིན།། 
པད་རྩ་ལྟར་དཀར་བུད་མེད་གང་།། 
པདྨའི་དྲི་ནི་གཏོང་བ་ཡིན།། 
པདྨ་དང་ནི་ཨུཏྤལ་དྲི།། 
ཁ་དོག་ཙམྤ་ཀ་ཡི་ཡིན།། 
ཛ་ཏི་དང་ནི་ཙམྤའི་དྲི།། 
དེ་ཡི་གཟུགས་དང་མདོག་འཛིན་མའོ།། 
ག་པུར་དང་ནི་ཙནྡན་དྲི།། 
པདྨ་དཀར་པོའི་པགས་ཅན་མའོ།། 
རི་དགས་ལྟེ་བ་དང་མཉམ་དྲི།། 
ཨུཏྤལ་སྔོན་པོའི་མདོག་ཅན་མའོ།། 
ཨུཏྤལ་སྔོ་འདབ་ལྗང་གུ་ལ།། 
དྲི་ནི་དེ་ཉིད་ཀྱིས་མཚོན་བྱ།། 
མལླི་ཀ་དང་ཨུཏྤལ་དྲི།། 
མུ་མེན་དང་ནི་མཚུངས་མའོ།། 
ཀེ་ཏ་ཀ་ཡི་དྲི་ཤེས་བྱ།། 
དམར་པོ་བན་དྷུ་ཀ་ལྟ་བུའོ།། 
པ་ཊ་ལི་མལླི་ཀའི་དྲི།། 
སླར་ཡང་ནམ་མཁའི་ཁ་དོག་གོ།། 
དེ་ལྟར་ལས་ཀྱི་ཕྱག་རྒྱར་འགྱུར།། 
ཆོས་ཀྱི་ཕྱག་རྒྱ་བཤད་པར་བྱ།། 
བདེ་གཤེགས་ཚོགས་པ་ལ་དགའ་བ།། 
མཐར་སྐྱེས་རྣལ་འབྱོར་མ་མཆོག་ཡིན།། 
བསམ་གཏན་བཟླས་ལ་རྒྱུན་དུ་དགའ།། 
བྲམ་ཟེ་མོ་རུ་རབ་ཏུ་བཤད།། 
རྟག་ཏུ་ཁྲུས་དང་གཙང་སྦྲ་དགའ།། 
རྗེའུ་རིགས་ཀྱི་ནི་བུད་མེད་དོ།། 
རྣམ་རྟོག་མེད་བདག་ཉིད་ནི་མོ།། 
རྟུལ་ཅིང་དཔའ་བོ་ལ་རྩེ་ཞིང་།། 
རྒྱལ་རིགས་ཀྱི་ནི་རང་བཞིན་ཏེ།། 
འདི་ནི་མཆོག་ཏུ་གཏམ་དགའ་མའོ།། 
ལས་ལ་ཡོངས་སུ་རྩེ་བ་སྟེ།། 
དམངས་རིགས་ཀྱི་ནི་རྣལ་འབྱོར་མའོ།། 
བདེ་གཤེགས་འདུས་ལ་རྗེས་སུ་ཆགས།། 
མཆོག་ཏུ་མཐུན་མའི་རྣལ་འབྱོར་མའོ།། 
མཁས་པ་ཡི་ནི་ཕྱོགས་སུ་གཞོལ།། 
ཆོས་ཀྱི་གནས་སུ་ཁྲོ་མེད་མའོ།། 
དཔའ་བོ་ཡི་ནི་རིགས་སུ་སྐྱེས།། 
རྟག་པར་ཤ་ནི་ཟ་མ་ཡིན།། 
བདེ་བར་གཤེགས་པའི་ལམ་སྲུང་མ།། 
བྱང་ཆུབ་སེམས་དཔའི་བསམ་པར་བྱེད།། 
ཁྲོ་བ་རྣམས་ལ་མི་ཁྲོ་ཞིང་།། 
མཉེས་པར་བྱེད་པའི་ཁུར་ཁྱེར་མའོ།། 
དེ་ལྟར་ཆོས་ཀྱི་ཕྱག་རྒྱ་སྟེ།། 
དམ་ཚིག་ཕྱག་རྒྱ་མངོན་བརྗོད་བྱ།། 
གཏོར་མ་མཆོད་པ་ལ་དགའ་མ།། 
དམ་ཚིག་ཅན་དུ་དེ་མངོན་བརྗོད།། 
རབ་གནས་དཀྱིལ་འཁོར་འཁོར་ལོ་དང་།། 
དོན་དམ་པ་ལ་དགའ་བ་མའོ།། 
འགྲོ་བ་རྣམས་ལ་དབང་བསྐུར་མ།། 
རྣལ་འབྱོར་དམ་ཚིག་ཅན་མར་གྲགས།། 
ཆོས་ཀྱི་འཁོར་ལོ་རབ་བསྐོར་ཞིང་།། 
རྟག་ཏུ་དམ་ཚིག་སྐྱོང་མའོ།། 
རྣལ་འབྱོར་མ་ཡི་ཚོགས་དབུས་སུ།། 
མཆོག་ཏུ་རྨད་བྱུང་རྩེན་མའོ།། 
དུས་ཐམས་ཅད་དུ་དགའ་དང་བཅས།། 
རབ་ཏུ་རྒྱས་པའི་བཞིན་བྱེད་མའོ།། 
རྣལ་འབྱོར་པ་རྣམས་བུ་བཞིན་སྣང་།། 
རྡོ་རྗེ་རྣལ་འབྱོར་མར་དེ་ཤེས།། 
དུས་ཀུན་དུ་ནི་དུབ་མེད་མ།། 
མཚོན་ཆ་འབེབས་པའི་མིང་ཅན་མའོ།། 
མི་མོ་རྟག་ཏུ་འགྲོ་བཞིན་དུ།། 
དམ་ཚིག་བརྡ་ནི་སྐྱོང་མ་སྟེ།། 
དེ་ལྟར་དམ་ཚིག་ཕྱག་རྒྱ་ཡིན།། 
ཕྱག་རྒྱ་ཆེན་མོར་རབ་བཤད་བྱ།། 
ལྷན་སྐྱེས་ཞིང་སྐྱེས་ལྷ་མོ་དང་།། 
སྔགས་སྐྱེས་འཇིག་རྟེན་མགོན་པོ་དང་།། 
སྦྱོར་སྐྱེས་གནས་སྐྱེས་དེ་བཞིན་དུ།། 
དམ་ཚིག་ལྷ་རྫས་རྣལ་འབྱོར་མ།། 
པད་ཅན་མ་ནི་དུས་ཀུན་དུ།། 
ཕྱག་རྒྱ་ཆེན་པོ་རབ་བསྔགས་པའོ།། 
དེ་ལྟར་ཕྱག་རྒྱའི་རང་བཞིན་ཏེ།། 
དེ་མངོན་ཚུལ་བདག་ཕྱག་རྒྱའི་ལན།། 
གང་ཞིག་གང་གི་མདོག་དང་དྲི།། 
དེ་ཡི་དེ་ལྟར་ཚུལ་དྲན་བྱ།། 
ས་སྲུང་མ་ཡི་རབ་སྦྱོར་བས།། 
ཀཱ་མ་རུ་པ་ཤེས་རབ་དབང་།། 
སེམས་ཅན་ཀུན་གྱི་དགོས་པའི་ཕྱིར།། 
ཕྱག་རྒྱ་འདི་ནི་བསྒྲུབ་པར་བྱ།། 
ཨེ་ཡིག་ཡེ་ཤེས་རླུང་རྣམས་ནི།། 
ཟླ་བའི་དཀྱིལ་འཁོར་ལ་རབ་བཞུགས།། 
འདོད་ཆགས་མེ་ཡི་རང་བཞིན་བདག།
ཐུགས་ཀྱི་འཁོར་ལོ་རྣལ་འབྱོར་མ།། 
རྡོ་རྗེ་གསང་བ་ལས་བཞེངས་རྩ།། 
ཁམས་ཐམས་ཅད་མ་འཕོ་མེད་མའོ།། 
འདས་དང་མ་བྱོན་སངས་རྒྱས་རྣམས།། 
དེ་དག་སེམས་ཅན་ཆ་ཅན་ནོ།། 
སེམས་ནི་རེ་རེ་ལ་ཡང་ནི།། 
སུམ་ཅུ་རྩ་དྲུག་ལས་ཅན་མའོ།། 
ལུས་ཅན་གཟུགས་ནི་དེས་དེ་བཞིན།། 
ཞིང་དུ་ཀ་ལ་སོགས་པའི་གཟུགས།། 
ཆེན་པོའི་སྔགས་ཀྱི་ཚུལ་བདག་ཏུ།། 
ས་ལ་ད་ལྟར་ཉིད་རོལ་འགྱུར།། 
སངས་རྒྱས་ཀུན་གྱི་རིགས་ལ་ཡང་།། 
གཟུགས་དང་གཟུགས་མེད་ཤེས་མི་འགྱུར།། 
གཞན་གྱི་གཟུགས་སུ་བྱས་ལྷ་མོ།། 
སངས་རྒྱས་ལམ་ནི་ཤེས་བྱེད་མའོ།། 
དབང་པོ་ཀུན་དུ་འགྲོ་སངས་རྒྱས།། 
གང་ཕྱིར་ཤེས་རབ་ཕ་རོལ་ཕྱིན།། 
དེ་ལྟར་དེ་ཉིད་ངེས་ཤེས་པས།། 
རྣལ་འབྱོར་མ་ཡི་གཟུགས་དང་མཚུངས།། 
ཡེ་ཤེས་འཁོར་ལོར་ལྷ་མོ་རྣམས།། 
བདག་མོ་འདོད་པ་ཀུན་སྦྱིན་མ།། 
དཀྱིལ་འཁོར་འཁོར་ལོའི་དབུས་སུ་ནི།། 
སྔགས་ཀྱི་གཟུགས་ཅན་དུ་བྱུང་བའོ།། 
ཨོཾ་ཛ་མ་ཊཱ་ཧཱ་ཀ་ཀ་ལཱ་ལ་པ་པཱ་མུནྟཱ་ཀུ་ག་ཊཱ་ནི་ཡ་ཏེ་ཧཱུྃ་ཛཱ་ཧཱུྃ་ཡ་ཕཊ་ཧཱུྃ་ཕཊ་ཧཱུྃ་སྭཱ་ཕཊ་ཧཱ་ཕཊ་སྭཱ་ཧཱ།
ཨོཾ་ཨཻ་རཱ་བ་ཏཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་སྔགས་ཀྱི་ས་བོན་དུ།། 
མཆོག་སྦྱིན་མ་ནི་བྱུང་བ་སྟེ།། 
ཁ་དོག་དབྱིབས་ནི་སྔོན་གྱི་ཅན།། 
ཇི་ལྟར་ཀུན་ནས་ཐམས་ཅད་དུའོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ས་སྲུང་མའི་སྐུའི་ཕྱག་རྒྱའི་མཚན་ཉིད་ཀྱི་ཆོ་ག་དང་ལྡན་པ་ཞེས་བྱ་བ་སྟེ་ལེའུ་སུམ་ཅུ་རྩ་བཞི་པའོ།།།། 
དེ་ནས་ལྷ་མོས་མཆོད་བྱས་ནས།། 
འདི་སྐད་ཀྱི་ནི་ཚིག་སྨྲས་སོ།། 
གང་གིས་འབྱུང་པོ་ཐམས་ཅད་སོགས།། 
མཐོང་བས་ཀུན་ཏུ་སྐྲག་པ་ཡི།། 
ཐམས་ཅད་བདེན་པ་ཡི་ནི་བརྡ།། 
བཅོམ་ལྡན་མཁའ་འགྲོ་ཉིད་ཀྱིས་གསུངས།། 
ཕྱག་རྒྱ་ཀུན་གྱི་ནང་སོན་པ།། 
སྙིང་པོའི་ཕྱག་རྒྱ་དེ་ཉོན་ཅིག།
རྒྱུད་གང་དུ་ཡང་མ་བཤད་པ།། 
དེ་ནི་ཁྱོད་ཀྱིས་བསྐུལ་བ་སྟེ།། 
རྡོ་རྗེ་མེ་ཡི་རབ་སྦྱོར་བས།། 
ཕྱག་རྒྱ་ཐམས་ཅད་རབ་ཏུ་བརྗོད།། 
ལྟེ་བའི་འཁོར་ལོར་ལྷ་མོ་གང་།། 
ཤིང་རེག་མཐའ་ཡི་སྤྱོད་ཡུལ་ཅན།། 
འགྲོ་དང་འོང་བའི་རིམ་པ་ནི།། 
སྣ་ཚོགས་རྩ་ཡི་རིམ་པས་སོ།། 
ཐིག་ལེ་ཉི་མར་སོན་ཕྱག་རྒྱ།། 
བསམ་དང་སེམས་ནི་དབྱངས་གསལ་ཏེ།། 
སུམ་ཅུ་རྩ་དྲུག་རིང་དང་ཐུང་།། 
ཕྱག་རྒྱ་དེ་ནི་མངོན་སྟེར་མ།། 
ཕྱག་རྒྱ་དང་ནི་ཕྱག་རྒྱའི་ལན།། 
ཤེས་རབ་ཐབས་ཀྱི་རང་བཞིན་ཅན།། 
བྱང་ཆུབ་སེམས་སོན་པ་ཡི་དབུགས།། 
འདི་ཀུན་སེམས་ཅན་ལ་ཐིམ་པའོ།། 
འཇིགས་བྱེད་ཆེན་མོའི་སྦྱོར་བ་ཡིས།། 
མཁས་པ་ཡིས་ནི་བསྒྲུབ་པར་བྱ།། 
ཕྱི་མོ་དེ་ཉམས་མྱོང་བྱས་ནས།། 
གང་དང་གང་གི་དག་ལས་བྱུང་།། 
ཧཱ་ཧཱ་རྣམས་ཀྱིས་རྒོད་ཀུན་རྣམས།། 
ལྗོན་ཤིང་རྩ་བ་ཅན་དུ་བྱ།། 
དགའ་བས་དེར་ནི་འདུ་བ་ནི།། 
ཁམས་དང་སྐྱེ་མཆེད་རྣམས་ཀྱང་ངོ།། 
བག་ཆགས་ཐམས་ཅད་དང་བྲལ་བ།། 
འཇིགས་བྱེད་འཆང་བཞིན་པ་ཡིན་ནོ།། 
ཨོ་ཌིའི་གནས་སུ་དད་པའི་སྟོབས།། 
ཇི་ལྟའི་གྲངས་ཀྱི་སྤྱོད་ཡུལ་ཅན།། 
ཉེ་བར་འཇལ་བའི་ཁྱིམ་དབུས་སུ།། 
དེའི་ཕྱིར་བརྟན་དང་འགྲོ་བ་ནི།། 
ཐིམ་པའང་དངོས་པོ་ཀུན་གྱི་བདག།
མཁས་པས་ཕྱག་རྒྱ་རྣམས་ཀྱིས་བརླན།། 
ནམ་མཁའ་རུ་ནི་འཕུར་བཞིན་པས།། 
འགྲོ་བ་ཀུན་ལས་ཡེ་ཤེས་མཆོག།
དད་པའི་ཤུགས་ལས་ཤེས་བྱས་ནས།། 
ལུས་ཅན་ཀུན་གྱི་སྟོབས་ལྡན་ཡིན།། 
ཤ་ཆེན་པོ་ལ་ཟ་བཞིན་དང་།། 
ཡིད་ཀྱིས་ཁྲག་ནི་འཐུང་བར་བྱེད།། 
ཧེ་རུ་ཀ་མར་བྱེད་རིག་མ།། 
ལྗོན་ཤིང་དྲུང་དུ་ཡང་དག་ཞུགས།། 
དེ་ནི་དཀྱིལ་འཁོར་འཁོར་དབུས་སུ།། 
འཇིགས་བྱེད་ཆེན་མོ་རྣམ་པར་བསྒོམ།། 
ཐུགས་ཀྱི་འཁོར་ལོའི་དབུས་སུ་ནི།། 
སྔགས་རྣམས་ཡི་གེ་ལས་བྱུང་བའོ།། 
ཨོཾ་མ་ཁ་ཧཱ་ཊ་ས་བཱྃ་མུ་ག་དྲ་ཀ་མེ་པཱ་ཁ་ལ་ལཱ་ཤཱུ་ཡ་ལ་ཧཱུྃ་པྲི་ཧཱུྃ་ནྣ་ཕ་དྷཱ་ཊ་རི་ཕཊ་ཎེ་སྭཱ་ཧཱུྃ་ཧཱ་ཧཱུྃ་ཕཊ་ཕཊ་སྭཱ་ཧཱ།
ཨོཾ་མ་ཧཱ་བྷཻ་ར་བཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་གསང་སྔགས་སྦྱོར་ཆེན་ལས།། 
རྣལ་འབྱོར་མ་ཡི་སྐུ་ཐུགས་ཅན།། 
ཡིད་ནི་ནང་དུ་ཆུད་པ་ཡིས།། 
འདོད་པའི་དངོས་གྲུབ་སྟེར་བར་བྱེད།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འཇིགས་བྱེད་ཆེན་མོའི་ནང་གི་ཕྱག་རྒྱའི་ཆོ་ག་འཆད་པའི་མཚན་ཉིད་ཀྱི་ཆོ་ག་ཞེས་བྱ་བ་སྟེ་ལེའུ་སུམ་ཅུ་རྩ་ལྔ་པའོ།།།། 
དེ་ནས་འདོད་མའི་རྣལ་འབྱོར་མ།། 
ཕྱག་རྒྱ་ཡི་ནི་བརྡ་ཡི་རྒྱུད།། 
སྙིང་རྗེས་བཤད་བྱ་རྣལ་འབྱོར་པའི།། 
མཐོང་བ་ཡིས་ནི་དངོས་གྲུབ་འགྱུར།། 
སྣང་བ་རྣམས་སུ་གང་ཚེ་དངོས།། 
དབང་པོའི་སྤྱོད་ཡུལ་དུ་མཐོང་འགྱུར།། 
གནག་དང་དཀར་དང་དམར་བ་དང་།། 
སྔོ་དང་དམར་སེར་ལྗང་གུ་དང་།། 
སེར་དང་སྔོ་སྐྱ་ཁྲ་བོར་སྣང་།། 
སྣ་ཚོགས་པ་དང་དུ་བའི་མདོག།
སྔོ་དང་དམར་སེར་འདྲེས་པ་དང་།། 
སླར་ལ་ཡང་ནི་དཀར་ནག་མདོག།
དམར་སེར་དང་ནི་ལྗང་སྔོ་སྐྱ།། 
སྔོ་བ་དང་ནི་དམར་བའི་མདོག།
དཀར་སྔོ་དང་ནི་དམར་ལྗང་དང་།། 
སྤྲིན་དང་སྣ་ཚོགས་མདོག་ཅན་དང་།། 
སྣ་ཚོགས་དང་ནི་སེར་པོའི་མདོག།
དུ་བ་དང་ནི་གསེར་མདོག་ཅན།། 
སེར་ལྗང་དང་ནི་ལྗང་སེར་དང་།། 
དམར་པོ་དང་ནི་དུང་མདོག་ཅན།། 
དུད་ཁ་དཀར་པོ་སྣ་ཚོགས་སྔོ།། 
སེར་དང་དམར་བ་བསྲེས་པ་ཅན།། 
དུད་ཁ་དང་ནི་སྔོ་སྐྱའི་མདོག།
དཀར་དང་སྣ་ཚོགས་པའི་མདོག་ཅན།། 
སྐྱ་བོ་དང་ནི་དུ་བའི་མདོག།
སྐྱ་དཀར་དང་ནི་དམར་སྐྱ་དང་།། 
སྤྲིན་དང་སྐྱ་བོ་ལྗང་སྐྱ་དང་།། 
སྣ་ཚོགས་པ་དང་སྐྱ་བོའི་མདོག།
ཐམས་ཅད་མདོག་གི་ཁ་དོག་ཏུ།། 
ཁམས་བཅུ་གཉིས་ཀྱི་ཁ་དོག་ཅན།། 
གསེར་དང་དངུལ་དང་ཟངས་དང་ལྕགས།། 
འཁར་བ་དང་ནི་ར་གན་ཏེ།། 
ཕན་ཚུན་འདྲེས་པའི་ཁ་དོག་གིས།། 
བརྩེ་བ་ཆེན་པོ་དེ་བཅུ་གཉིས།། 
རྣལ་འབྱོར་རྣམས་ཀྱི་ཁམས་ཐམས་ཅད།། 
དེར་ནི་སྣང་བ་སྐྱེ་བར་འགྱུར།། 
དེ་ཡིས་སྣང་བའི་དུས་སུ་ནི།། 
འཕྲུལ་ཆེན་མོ་ནི་འབྱུང་བར་འགྱུར།། 
ཕྱག་རྒྱ་གཉིས་དག་རྣམ་ཤེས་པས།། 
ཁ་དོག་མཐོང་བས་འགྲུབ་པར་འགྱུར།། 
སྔོན་དང་ཕྱིས་ནི་བསྡུས་པ་ལས།། 
གལ་ཏེ་ལྷན་སྐྱེས་སྦྱོར་བདག་ཉིད།། 
རླུང་ཤུགས་མ་ཡི་རབ་སྦྱོར་བས།། 
ཏྲི་ཤ་ཀུ་ནིའི་གནས་སུ་ནི།། 
ལྷ་མོ་བརྩོན་འགྲུས་སྟོབས་སུ་སྟེ།། 
དེ་ལྟར་ཡི་གེའི་དོན་རྣམས་ཀྱང་།། 
བ་ནི་དབུ་མར་འབབ་པ་སྟེ།། 
བག་ཆགས་སྟོབས་ཀྱིས་འཆི་བར་འགྱུར།། 
དུས་འཛོམ་ཐམས་ཅད་ཆོས་རྣམས་སུ།། 
སླར་ཡང་མཐོང་ལམ་བདག་ཉིད་ཡིན།། 
བེ་ནི་ཡུལ་དང་ལྡན་པ་ཉིད།། 
བདག་ཉིད་རྣམས་ཀྱི་བསྒོམ་པའི་ལམ།། 
དེ་ཁོ་ཉིད་མས་དམ་འཁྱུད་པ།། 
སྐྱོབ་པ་རྣམས་ཀྱི་གྲོལ་བའི་ལམ།། 
མཐོ་རིས་མི་ཡུལ་ས་འོག་གི།། 
འགྲོ་བ་རྣམ་པ་གསུམ་ཞེས་བྱ།། 
མཉམ་པའི་བདེ་བ་མཐོང་འགྱུར་བའང་།། 
རྡོ་རྗེ་འབར་བའི་མཚམས་ན་གནས།། 
བུམ་པ་ཅན་སོགས་བྱས་གང་ཕྱིར།། 
གཏུམ་མོ་ཕྲ་བའི་རྩ་ཅན་ནོ།། 
པདྨར་རྩ་ནི་ཐམས་ཅད་ཅན།། 
དེ་དང་འདྲ་བའི་ཡེ་ཤེས་མེད།། 
དེ་ཕྱིར་བརྩོན་འགྲུས་འབྱུང་བར་འགྱུར།། 
སྟོབས་སུ་ཡེ་ཤེས་ཡེ་ཤེས་ཅན།། 
དེ་ལྟར་ཤེས་བྱས་རྟག་རྣལ་འབྱོར།། 
འདོད་ཅན་མ་ལ་འདོད་སྤྱད་ཀྱིས།། 
དཀྱིལ་འཁོར་གྱི་ནི་བདག་མོ་དང་།། 
གསང་སྔགས་ཡི་གེར་ཡང་དག་བྱུང་།། 
ལྷན་སྐྱེས་རྫོགས་བྱང་ཆུབ་མཆོག་ཏུ།། 
ལྷ་མོ་ཆེན་མོ་སྐྱེ་བར་འགྱུར།། 
ཨོཾ་བེ་བྱཱ་ཏཱ་གྷྲ་ལ་ཙཱ་སྃ་རྨཱ་གྷམྦ་མ་ར་རྡྷ་དྷཱ་ཎ་རི་ཀ་ཎེ་རཱ་ཧཱུྃ་ཡ་ཧཱུྃ་ཧཱུྃ་ཕཊ་ཧཱུྃ་ཕཊ་ཕཊ་སྭཱ་ཕཊ་ཧཱ་སྭཱ་ཧཱ།
ཨོཾ་བཱ་ཡུ་བེ་གེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཁ་དོག་གཟུགས་ནི་སྔོན་ཇི་བཞིན།། 
སུམ་ཅུ་རྩ་བདུན་གྱི་དབུས་སུ།། 
ཁམས་གསུམ་སྙིང་པོའི་ཕྱག་རྒྱ་ཡིས།། 
གང་དེ་ནུས་པ་རྫོགས་པར་གྲགས།། 
གསུང་གི་འཁོར་ལོ་གསང་བ་ཆེར།། 
བདག་གིས་གང་ཞིག་རིམ་པ་ཡིས།། 
ཐམས་ཅད་བདེན་པར་ཤེས་པར་བྱ།། 
དེ་ཕྱིར་རྡོ་རྗེ་འཆང་དབུགས་དབྱུང་།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རླུང་ཤུགས་མའི་ཁ་དོག་གི་ཕྱག་རྒྱའི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་སུམ་ཅུ་རྩ་དྲུག་པའོ།།།། 
དེ་ནས་རྡོ་རྗེ་ཕག་མོ་ཡིས།། 
ཇི་ལྟའི་ཆོ་གས་མཆོད་བྱས་པས།། 
ཉོན་ཅིག་ལྷ་མོ་བཤད་བྱ་བ།། 
བླ་མ་རང་གིས་ལྷའི་ཕྱག་རྒྱ།། 
འོ་བྱེད་དེ་བཞིན་ལཱ་མ་དང་།། 
མཁའ་འགྲོ་མ་དང་གཟུགས་ཅན་མ།། 
ཡོངས་འགྱུར་མ་དང་རྗེས་འཇུག་མ།། 
རྣལ་འབྱོར་ཕར་ཕྱིན་དྲུག་དེ་བཞིན།། 
ལག་པ་གཡོན་པ་ཡི་ནི་བརྡ།། 
རྣལ་འབྱོར་དབྱེ་བས་སྟོན་བྱེད་པ།། 
རེ་རེ་ལ་ཡང་རྣམ་གསུམ་འགྱུར།། 
དཔའ་བོའི་རྣམ་པ་གསུམ་ཉིད་དེ།། 
དེ་བཞིན་གཤེགས་དང་རྡོ་རྗེ་ཉིད།། 
ཨཱ་རོ་ལིཀ་དང་རྟ་མཆོག་དང་།། 
ཧེ་རུ་ཀ་རྣམས་ལག་གཡོན་ལའོ།། 
མཁས་པས་གཉིས་སྦྱར་རྣལ་འབྱོར་ཏེ།། 
སྤྱན་མ་དང་ནི་མཱ་མ་ཀཱི།། 
སྒྲོལ་མ་གོས་དཀར་བདག་མེད་མ།། 
དེ་བཞིན་རྡོ་རྗེ་དབྱིངས་དབང་ཕྱུག།
ཕ་རོལ་ཕྱིན་དྲུག་ཏུ་ཤེས་བྱ།། 
དེ་ལྟར་རྣམ་གསུམ་ཤེས་བྱ་བ།། 
དཔའ་བོ་འགྲོ་བ་ཀུན་གྱི་བདག།
ས་ཡི་སྙིང་པོ་ལ་སོགས་དེར།། 
དེ་བཞིན་མཁའ་འགྲོ་སོགས་གཙོ་བོ།། 
ལྷ་མོ་ལག་པའི་རྒྱབ་སོན་ཏེ།། 
སོར་མོ་རྣམས་ལ་དེ་བཞིན་གཤེགས།། 
དེ་བཞིན་ལྷ་མོ་དབུས་ཚིགས་སུ།། 
ལག་པའི་མཐིལ་དུ་དེ་བཞིན་གཤེགས།། 
དཔའ་བོ་དེ་བཞིན་སེན་སྐོགས་ལ།། 
ལག་གདུབ་གནས་སུ་རྣལ་འབྱོར་མ།། 
ལག་པའི་རྩེ་མོས་བརྡ་བྱ་སྟེ།། 
མཁས་པས་རྒྱབ་ཏུ་གཤེགས་གསོལ་བྱ།། 
གང་ཞིག་གང་གི་བདག་པོ་ཉིད།། 
དེ་ཡི་དེ་ཉིད་ཀྱིས་མཚོན་བྱ།། 
ཆང་འཐུང་མ་ཡི་རབ་སྦྱོར་བས།། 
ཀོ་ས་ལ་དང་སྣའི་རྩེ་མོ།། 
དྲན་པའི་སྟོབས་ཀྱི་བདག་ཉིད་ཀྱིས།། 
བཟའ་བ་དང་ནི་སྟོན་མོ་བྱ།། 
གཉིད་ལོག་དུས་ཀུན་ལས་སྐྱེས་པར།། 
ཕྱག་རྒྱ་ཆེན་པོ་ལེགས་པར་ཟུང་།། 
རཱ་ཧུ་དུས་མེ་ཉི་མ་རུ།། 
ཟོས་པ་སྣ་ཡི་རྩེར་དེ་བཞིན།། 
ཕྲ་མོ་གཉིས་སུ་མེད་གཟུགས་ལས།། 
ཡུལ་ཀྱང་བཟའ་བར་བྱས་ནས་ནི།། 
མེ་ཏོག་སེམས་ཀྱི་ས་བོན་ལས།། 
ཀྵི་ནི་བདུད་རྩིའི་སྐུད་པ་འཛག།
དེ་ལྟར་ངེས་བྱེད་རྣལ་འབྱོར་པ།། 
ལྟེ་བའི་ཆང་སྔོན་སོང་ལས་སོ།། 
གཞུ་ཡི་དབྱུག་པར་སོན་པའི་སེམས།། 
རང་གཟུགས་ཡང་དག་རིག་པ་ཙམ།། 
རོ་མཉམ་པ་ནི་མྱོང་བ་ཡང་།། 
ཐེ་ཙོམ་མེད་པར་འདིར་བྱེད་འགྱུར།། 
བརྐྱང་མའི་བདེ་བའི་ནུས་པ་ཡིས།། 
ས་བོན་ཟག་པ་མེད་པར་སོན།། 
དུས་དེ་ཉིད་དུ་རྟག་ཕྱག་རྒྱ།། 
དཔའ་བོའི་བརྡ་ཡིས་འཐོབ་པར་འགྱུར།། 
བྱང་ཆུབ་འཁོར་ལོ་དགའ་བཅས་སུ།། 
འཇུག་འགྱུར་མཆོག་གི་ཞལ་ཅན་མ།། 
བརྡ་དང་བྲལ་ན་འཁོར་བ་རུ།། 
གྲོལ་བའི་ཐབས་གཞན་ཡོད་མ་ཡིན།། 
རྣལ་འབྱོར་མ་ཡི་ཚོགས་བདག་མོ།། 
ཆང་འཐུང་གྲགས་པ་ཆེན་མོ་ཡིན།། 
སུམ་ཅུ་རྩ་བདུན་འཁོར་ལོ་ཆེར།། 
གསང་སྔགས་ལས་བྱུང་མཆོག་ཞལ་མོ།། 
ཨོཾ་ཤ་མ་ཏྲཱུ་ཧཱ་ནི་བི་སུ་གྷ་མྦྷ་ན་ན་ནི་ཀ་བཱ་རཱ་རི་ཡ་ཎེ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ་སྭཱ་སྭཱ་ཧཱ་ཧཱ།
ཨོཾ་སུ་རཱ་བྷ་ཀྵཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་རྒྱལ་མངོན་པར་ནི།། 
མ་བྱུང་འབྱུང་བར་མི་འགྱུར་རོ།། 
འབྱིན་དང་སྡུད་པ་དག་གིས་ནི།། 
གཉིས་གཉིས་ཀྱིས་ནི་རྐང་པར་གསུངས།། 
ཤེས་རབ་ཐབས་བདག་ཉིད་ལྷ་མོ།། 
ཁ་དོག་དབྱིབས་ནི་སྔོན་ཅན་ནོ།། 
ཀུན་མཁྱེན་བགྲོད་བྱ་ཕྱག་རྒྱའི་ལན།། 
མངོན་པར་ཤེས་པས་སྦྱིན་མི་བྱ།། 
མ་ཤེས་པ་ཡིས་རྣལ་འབྱོར་མའི།། 
ཕྱག་རྒྱ་ཆེན་པོ་འདི་འགྲུབ་འགྱུར།། 
སྦྲུལ་དང་རྐུན་སོགས་པས་བསད་ནས།། 
དམྱལ་བ་སོགས་སུ་འགྲོ་བ་ཡིན།། 
སྣ་ཚོགས་ལུང་འཛིན་དཔའ་རྣམས་ལ།། 
ཡང་དག་ཡིད་ཆེས་བྱ་ཕྱིར་སྟེར།། 
བླ་མའི་དྲིན་གྱིས་ཡོད་པ་དེར།། 
མཁས་པ་དེ་ཡི་རྐྱེན་གྱིས་བརྡ།། 
དངོས་གྲུབ་དངོས་པོ་བདག་ཉིད་ཀྱིས།། 
བྱེད་འགྱུར་གཞན་དུ་མ་ཡིན་ནོ།། 
དེ་ཡི་དྲིན་གྱིས་གྲོལ་བ་སྟེ།། 
མཁས་པས་ཞིང་དུ་གནས་པར་བྱ།། 
བླ་མའི་མན་ངག་ཞིང་ཡིན་ཏེ།། 
དེ་ནི་གནས་དང་བྱང་ཆུབ་ཕྱོགས།། 
གནས་པ་ཙྪོ་མ་ཀ་རྣམས་ཏེ།། 
རང་བཞིན་མེད་པ་ཙྪོ་མའི་ལན།། 
ཡང་ན་འདི་ཀུན་བླ་མ་འམ།། 
བླ་མ་ཐམས་ཅད་ཐམས་ཅད་པའོ།། 
མན་ངག་དང་བཅས་ཡེ་ཤེས་ཆེ།། 
ངག་གི་ལམ་འདས་སྤྱོད་ཡུལ་ཅན།། 
སྐུ་ཡི་འཁོར་ལོར་དངོས་གྲུབ་ཆེ།། 
ཐེག་པ་ཀུན་གྱི་བདེ་བར་བཞུགས།། 
བདེ་མེད་བདེ་བ་མེད་པའང་མེད།། 
ཐམས་ཅད་དེར་ནི་གཉིས་མེད་ཆེ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཆང་འཐུང་མའི་རབ་ཏུ་སྦྱོར་བའི་བརྡའི་རང་བཞིན་གྱི་མཚན་ཉིད་ཀྱི་ཆོ་ག་ཞེས་བྱ་བ་སྟེ་ལེའུ་སུམ་ཅུ་རྩ་བདུན་པའོ།།།། 
དེ་ནས་ཕག་མོ་པད་བཟུང་མོའི།། 
ལྷ་མོས་མཆོད་པ་བྱས་ནས་ནི།། 
ལས་དང་རྣལ་འབྱོར་མའི་བདག་པོ།། 
རྡོ་རྗེ་ཆེན་པོས་བདག་ལ་གསུངས།། 
སེམས་ཅན་ཀུན་གྱི་དགོས་བྱེད་པ།། 
ལྷ་རྫས་ལས་ནི་བཤད་པར་བྱ།། 
གང་གིས་ཐམས་ཅད་དབང་སོགས་སུ།། 
ལྷ་སོགས་ཐམས་ཅད་དེ་བཞིན་འོང་།། 
ཐོག་མར་རྡོ་རྗེ་ཕག་མོ་ཡི།། 
རྩ་བའི་གསང་སྔགས་ཀྱི་ནི་ལས།། 
ཀ་ལིང་ག་རུ་ལྗང་ལྷ་མོའི།། 
མངོན་པར་བཀའ་བསྒོ་བྱེད་པར་འགྱུར།། 
དེ་ཡི་རིགས་རྣམས་སུ་སྐྱེས་པ།། 
བདག་དང་བདག་གིར་གནང་བས་སོ།། 
སུམ་ཅུ་བདུན་བདག་ཉིད་དབུས་སུ།། 
མཆོག་གི་དབང་ཕྱུག་མ་བསྒོམ་བྱ།། 
རྐང་པ་གཉིས་ཀྱི་རྩ་སྔགས་སུ།། 
ས་བོན་ཡི་གེ་ལས་སྐྱེས་པའོ།། 
འཇིག་རྟེན་འདི་དང་ཕ་རོལ་དུ།། 
དེ་དང་བྲལ་བས་དངོས་གྲུབ་མེད།། 
ཨོཾ་ཤ་ཏྲི་ཏ་སཱ་ས་ཧ་ཧ་སྲ་སྲ་མ་མུ་ཧཱ་ཁཱ་ས་ཡ་ཧ་ཧཱུྃ་སྲེ་ཧཱུྃ་ཀ་ཕཊ་རོ་སྭཱ་མཱ་ཧཱ་བ་ལྱཱ་ནྟ་བརྟི་ཎེ་ཧཱུྃ་ཧཱུྃ་ཕཊ་སྭཱ་ཧཱ།
ཨོཾ་ཤྱཱ་མ་དེ་བཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དཀྱིལ་འཁོར་གྱི་ནི་མཆོག་འདི་ནི།། 
བསྒོམ་བྱ་བཟླས་དང་བསམ་གཏན་ནོ།། 
རྡོ་རྗེ་ཕག་མོ་གཉིས་བྱར་མེད།། 
འབད་པས་རྩ་བའི་སྔགས་རྣམས་སུའོ།། 
ཟླ་མཚན་གྱི་ནི་མེ་ཏོག་གིས།། 
བརླན་པའི་གོས་ནི་ལེགས་བསྐམས་ལ།། 
གརྒ་ཊ་ཡི་བྲུན་གྱིས་ནི།། 
དངོས་གྲུབ་འདོད་པས་བདུག་སྤོས་སྦྱིན།། 
སྔགས་པས་བདུག་སྤོས་འདི་ཡིས་ནི།། 
བཅོམ་ལྡན་འདས་མ་ཉེ་བར་བྱ།། 
ཕག་མོ་ཡི་ནི་སྦྱོར་ལྡན་པས།། 
འདི་སྐད་ཀྱི་ནི་ཚིག་སྨྲས་སོ།། 
མཐུན་པའི་རྩ་དང་འདུས་པ་ལས།། 
འགྲོ་བ་ཐམས་ཅད་གཡོན་ལས་བྱུང་།། 
རང་གི་རྒྱུད་ནི་མཛེས་བཞིན་པ།། 
ཟླ་མཚན་གྱི་ནི་རྡུལ་གོས་སོ།། 
བྲུན་ཀྱང་འཇིག་རྟེན་གསུམ་པོ་དང་།། 
ཡེ་ཤེས་བསྲེས་པས་སྤོས་སུ་འགྱུར།། 
བྱི་ལ་བཞིན་དུ་བཞག་པའི་སེམས།། 
ཧྱཱ་ཡི་ཡི་གེར་ཚིག་འདིའོ།། 
ལྗང་གུའང་སྙིང་རྗེའི་སྦྱོར་བ་སྟེ།། 
ལྷ་མོ་དེ་བཞིན་དབུ་མའོ།། 
ཅི་ཞིག་བདེ་བ་རིག་པ་ཅི།། 
ཅི་ཞིག་དོན་དམ་པའི་སྤྱོད་ཡུལ།། 
གོས་བཞིན་པ་ནི་རྣལ་འབྱོར་ཆེར།། 
རྣམ་པར་ཤེས་པ་ལྷ་མོར་འདོད།། 
སྐྱེ་བོ་ཀུན་གྱི་བདག་ཉིད་ཆེས།། 
བགྲོད་པ་མཚམས་རྣམས་ཀུན་དུའོ།། 
ཐོད་པ་ཁ་སྦྱོར་བཅིང་བྱས་ནས།། 
སྐྲ་རྣམས་ཀྱིས་ནི་སྦྱིན་སྲེག་བརྗོད།། 
འདི་ནི་མེ་ཏོག་ཏུ་གྲགས་ཏེ།། 
དམ་ཚིག་སོ་སོར་སྐྱོང་བར་བྱེད།། 
རྟག་ཏུ་རྣལ་འབྱོར་མ་མཆོད་བྱ།། 
ཞི་བའི་བཏུང་བ་ཉིན་རེར་རོ།། 
དེ་ལྟར་བྱེད་པའི་སྔགས་ཤེས་པ།། 
དངོས་གྲུབ་ཐམས་ཅད་རབ་སྟེར་པོ།། 
བ་ལང་ཤ་ནི་ཆང་བཏགས་པ།། 
ལག་པ་གཡོན་པས་སྦྱིན་སྲེག་བྱ།། 
ལྷ་ཐམས་ཅད་དང་རྒྱུ་སྐར་བཅས།། 
ཀླུ་སོགས་སུམ་ཅུའི་གནས་པ་དང་།། 
སངས་རྒྱས་ཀྱང་ནི་དབང་འགྱུར་ན།། 
ཕྲ་མོའི་མི་ནི་སླར་ཡང་ཅི།། 
ལུད་པ་དང་ནི་སོ་ཤིང་དང་།། 
རང་ལུས་དྲིལ་ཕྱིས་དེ་བཞིན་དུ།། 
མིང་གིས་ཆང་བཏགས་སྦྱིན་སྲེག་གིས།། 
འཇིག་རྟེན་དང་བཅས་དབང་དུ་བྱེད།། 
ཟླ་མཚན་གྱི་ནི་ཁྲག་དང་ནི།། 
བཟའ་བ་ཟོས་པའི་སྐྱུགས་པ་ནི།། 
མི་ཡི་སྐྲ་དང་ཡོངས་ལྡན་པས།། 
ད་ལྟ་ཉིད་དུ་འགུགས་བྱེད་མཆོག།
རང་ལུས་མར་གྱི་སྐྱུགས་པ་དང་།། 
རང་གི་སྐྲ་ནི་མཁས་པས་བསྲེག།
ནིམ་པའི་མེ་ནི་འབར་བ་ཡིས།། 
མོད་ལ་སྡང་བར་བྱེད་པའི་མཆོག།
བྱ་རོག་གཤོག་པས་སྦྱིན་སྲེག་བྱེད།། 
མཉམ་གཞག་དྷ་དུ་ར་ཡི་མེས།། 
མར་ནག་ཚན་དེ་ཡོངས་ལྡན་པས།། 
མོད་ལ་གསོད་དང་སྐྲོད་པ་ཡིན།། 
སྟོང་ཕྲག་དགུ་ཡི་སྲེག་བླུགས་ཀྱིས།། 
ཡུན་མི་རིང་པས་རྒྱལ་པོ་འཐོབ།། 
གང་ཞིག་བསྲེག་པའི་སྲེག་བླུགས་ནི།། 
མཁས་པས་བརྒྱ་ནི་ཤ་ཡིས་ཏེ།། 
དེ་ལ་ཟླ་བ་གསུམ་རྗེས་ལ།། 
སྐད་ཅིག་ལ་ནི་ཕོངས་པ་འཇོམས།། 
གང་གིས་རྒྱུན་དུ་དྲན་བྱེད་ན།། 
དེ་ནི་སྐྱེ་བོའི་མཐུན་པར་འགྱུར།། 
མཚན་མོ་ཉི་ཤུ་རྩ་གཅིག་གིས།། 
འགྲུབ་འགྱུར་འདི་ལ་ཐེ་ཚོམ་མེད།། 
ལུས་མེད་ཚོགས་མཆོག་བུད་མེད་རྣམས།། 
མྱོས་པའི་བསམ་ཅན་འགྲུབ་འགྱུར་རོ།། 
འདོད་པས་མྱོས་པའི་འཇིག་རྟེན་རྣམས།། 
མི་འཇིགས་པ་ནི་སྦྱིན་པར་བྱེད།། 
བུད་མེད་བྱེ་བས་ཡོངས་བསྐོར་ནས།། 
གྲུབ་པ་ས་ཡི་སྟེང་དུ་རོལ།། 
རྡོ་རྗེ་ཕག་མོ་སྦྱོར་ལྡན་པ།། 
དཔལ་ཧེ་རུ་ཀའི་རྣལ་འབྱོར་མཉམ།། 
རྡོ་རྗེ་སློབ་དཔོན་གཞན་དང་འདིར།། 
དཔའ་བོ་ཀུན་གྱིས་ཕྱག་བྱེད་དེ།། 
དམ་ཚིག་སྤྱོད་པ་སྲུན་པ་ཡི།། 
འཇིག་རྟེན་གསུམ་ལ་དངོས་གྲུབ་སྟེར།། 
སྔོན་བཤད་རྣལ་འབྱོར་སྦྱོར་བ་ཡིས།། 
དེ་ལྟར་སྦྱིན་སྲེག་བྱས་པས་འགྲུབ།། 
རྣལ་འབྱོར་ལས་གཞན་ལས་མེད་དེ།། 
ལས་དང་བྲལ་བས་སྦྱོར་བ་མེད།། 
འཕོ་བ་བཅུ་གཉིས་རྣམས་ཀྱི་ལས།། 
རླུང་འབབ་པ་ནི་དེ་རྣམས་སོན།། 
གཉིས་ཀྱི་མཚམས་ནི་འདུས་པ་ལས།། 
སྦྱིན་སྲེག་ཐབ་ཀྱི་ནང་དུ་བལྟ།། 
ལྟེ་བ་གཉིས་ནི་འདུས་པར་ཏེ།། 
སླར་ཡང་མཚམས་རྣམས་ཐམས་ཅད་དུའོ།། 
དེ་ཡི་དུས་སུ་ཤེས་བྱ་བ།། 
སྔགས་ཀྱང་ཡི་གེ་ལ་འབུམ་ཕྲག།
བཟླས་བྱས་བསྐུལ་བ་གསང་བ་ཡིས།། 
བྱས་པས་ཀུན་ནས་དངོས་གྲུབ་འགྱུར།། 
རྡོ་རྗེའི་འཁྲུལ་འཁོར་རབ་བྱས་ཏེ།། 
དེ་ནས་གཅིག་གིས་དམན་ལྔ་བཅུ།། 
རེའུ་མིག་ས་ལ་གཞག་པར་བྱ།། 
སྔགས་པས་གནོད་མཛེས་རྒྱལ་པོའི་སྔགས།། 
དེ་ལ་ཐོག་མར་རྣམ་སྣང་མཛད།། 
བདུན་པ་ལ་ཡང་སླར་དེའོ།། 
དགུ་པར་སུ་ཡི་གེ་སྦྱིན།། 
བཅུ་གསུམ་པ་ལ་གྲི་ཡིག་གོ།། 
བཅུ་བདུན་པ་ནི་བྷ་ཡིག་སྟེ།། 
སླར་ཡང་བཅུ་དགུ་པ་ལ་ཧྞ།། 
སུམ་ཅུ་གཅིག་པར་གྲི་ཡིག་སྦྱིན།། 
སུམ་ཅུ་གསུམ་པར་ནི་ཡིག་གོ།། 
སུམ་ཅུ་བདུན་པར་སྦྱིན་བྱ་བ།། 
མཁས་པས་ཧྞའི་ཡི་གེར་སྦྱར།། 
བཞི་བཅུ་རྩ་གཅིག་པ་འདིར་ནི།། 
དེ་བཞིན་སུ་ཡི་ཡི་གེ་སྦྱིན།། 
བཞི་བཅུ་རྩ་གསུམ་པར་དེ་བཞིན།། 
ཡེ་ཤེས་ས་བོན་སྦྱར་བར་བྱ།། 
བཞི་བཅུ་རྩ་དགུ་པར་སྦྱིན་པ།། 
ཐམས་ཅད་ཤེས་པས་སམྦྷའི་ཡིག།
དུམ་བུ་གཉིས་པར་སྦྱིན་བྱ་བ།། 
རིག་བྱེད་རྣམས་ཀྱི་ཐོག་དབྱངས་སོ།། 
དུམ་བུ་དྲུག་པར་དེ་བཞིན་འདིར།། 
རླུང་ནི་དུས་ཐམས་ཅད་དུའོ།། 
བཅུ་པར་གྲི་ཡི་ཡི་གེ་སྦྱིན།། 
བཅུ་གཉིས་པ་ལ་བ་ཡིག་གོ།། 
བཅྭ་བརྒྱད་པ་ལ་ཧྞ་ཡིག་སྟེ།། 
སུམ་ཅུ་གཉིས་པར་ཡ་ཡིག་གོ།། 
སུམ་ཅུ་བརྒྱད་པར་ཧྞ་ཡིག་སྟེ།། 
བཞི་བཅུ་པ་ལ་ཡའི་ས་བོན།། 
བཞི་བཅུ་རྩ་བཞི་དེ་བཞིན་འདིར།། 
གྲི་ཡི་ཡི་གེ་སླར་སྦྱིན་བྱ།། 
བཞི་བཅུ་བརྒྱད་པར་སྔགས་པ་ཡིས།། 
རྟག་ཏུ་ཧཱུྃ་ཡིག་གཞོམ་མེད་པའོ།། 
བརྒྱད་པར་དེ་བཞིན་དུ་ནི་འདིར།། 
སླར་ཡང་ཡི་གེ་ཀུན་དབང་ཕྱུག།
བཞི་བཅུ་པ་རུ་ཛ་ཡིག་སྟེ།། 
བཅུ་དྲུག་པ་ལ་བྷ་ཡིག་གོ།། 
ཉི་ཤུ་པ་ལ་ཨཱའི་ཡི་གེ།། 
ཉི་ཤུ་བཞི་པར་ག་ཡིག་གོ།། 
ཉི་ཤུ་དྲུག་པར་ན་སླར་སྦྱིན།། 
སུམ་ཅུ་པ་ལ་ཝཱན་སྦྱར་བྱ།། 
སུམ་ཅུ་བཞི་པར་ཡ་སྦྱིན་ཏེ།། 
རཱ་ཡིག་སུམ་ཅུ་དྲུག་དེ་བཞིན།། 
བཞི་བཅུ་གཉིས་པར་ཧཱུྃ་སྦྱིན་བྱ།། 
རྡོ་རྗེ་འཁྲུལ་འཁོར་བསྡུས་པའོ།། 
དུམ་བུ་བཅུ་གཉིས་རྣམས་ལ་ནི།། 
བསྒྲུབ་པར་བྱ་བའི་མིང་གཞུག་བྱ།། 
ཧཱུྃ་ཡིག་དུམ་བུ་ཐམས་ཅད་ཀྱི།། 
བསྒྲུབ་བྱ་རྣམས་ཀྱི་དབུས་སུ་བྲི།། 
རྩ་བའི་སྔགས་ཀྱིས་ཡོངས་སུ་བསྐོར།། 
རྡོ་རྗེ་ཡི་ནི་ཕྲེང་བ་བྱ།། 
འཁོར་ལོ་ཟུང་ནི་བྲི་བྱ་སྟེ།། 
དབང་ལ་ཁམ་ཕོར་ས་མཐིལ་ལའོ།། 
འཁྲུལ་འཁོར་རྡོ་རྗེ་ལས་བྱུང་བ།། 
དབང་གི་རྫས་ཀྱིས་ཡང་དག་བྲི།། 
སངས་རྒྱས་རྡོ་རྗེ་འཆང་བ་ཡང་།། 
དེ་ཚེ་མྱུར་དུ་བྱོན་པར་འགྱུར།། 
བདུད་རྩི་ལྔ་རྣམས་ཕབ་པ་ལས།། 
དམ་ཚིག་དེར་ནི་བྱ་བ་ཡིན།། 
ནང་གི་བདག་ཉིད་སྦྱིན་སྲེག་གིས།། 
སྔགས་ཀྱི་གཙོ་མོ་ཤེས་པར་བྱ།། 
དཔའ་བོ་གཉིས་མེད་སྦྱོར་བ་ཡིས།། 
དེ་ལས་ལས་མཆོག་བཤད་པར་བྱ།། 
རྣལ་འབྱོར་རྣམས་ཀྱི་གསང་མཆོད་པ།། 
རྟག་ཏུ་འཁྱུད་པས་མཆོག་རབ་བྱེད།། 
མཚན་མོ་ཀུན་དུ་སྒྲུབ་པ་པོ།། 
དེ་ནས་ཕོ་ཉ་མཆོད་པར་བྱ།། 
ཤ་ཟའི་རྩ་བ་ཁར་བཅུག་ནས།། 
ཇི་སྲིད་འདོད་པའི་བར་དུ་ནི།། 
དེ་སྲིད་ལིང་ག་ལས་རུང་འགྱུར།། 
གཞན་དུ་ང་ཡིས་མ་བཤད་དོ།། 
ས་ཡི་ལྕུག་མ་ཏིལ་མར་དུ།། 
བཙོས་པས་རྐང་པ་བྱུག་པར་བྱ།། 
མཁས་པ་དེ་ཡི་མཚན་མ་ནི།། 
དུས་ཐམས་ཅད་དུ་རེངས་པ་མཁས།། 
པཱ་ཐ་ཀ་ཊུ་ཀ་རོ་ཧི་ནི།། 
རྟ་ཡི་དྲི་དང་འདི་རྣམས་ནི།། 
ཆ་རྣམས་མཉམ་པར་བྱ་བ་སྟེ།། 
བརྩེ་ཆེན་ཆོ་གའི་ལྷག་མ་ནི།། 
ཨརྐའི་འོ་མ་དང་བཏགས་ནས།། 
དེ་ཡིས་ལིང་ག་དྲིལ་ཕྱིས་བྱ།། 
གང་གི་ཚད་དུ་འདོད་པ་ཡི།། 
དེ་ཡི་ཚད་དུ་འགྱུར་ཞེས་བྱ།། 
མྱུར་བ་རུ་ནི་ཆུ་དྲོན་གྱིས།། 
བཀྲུ་བ་བྱས་ན་སྔོན་གྱི་ཚད།། 
པདྨ་དཀར་པོའི་ཀེ་ས་ར།། 
སྦྲང་དང་བཏགས་པའི་བྱུང་བ་ནི།། 
བྱིན་ན་ལིང་ག་བརྟན་པ་རུ།། 
དེ་འགྱུར་འདོད་མ་ལ་སྤྱོད་དོ།། 
པདྨ་དཀར་པོའི་གེ་སར་ནི།། 
ཏིལ་དཀར་པོ་དང་དེ་བཞིན་གཞན།། 
མར་སར་དང་ནི་དཔའ་གཅིག་གི།། 
རྩ་བ་སྦྲང་དང་ལྷན་ཅིག་ཏུ།། 
བཏགས་ནས་ལྟེ་བར་བྱུག་བྱས་ན།། 
དེ་སྲིད་ལིང་ག་མི་ལྟུང་ངོ།། 
རྡུལ་ཅན་མ་དང་ཡུང་བ་གཉིས།། 
ཡོངས་བཟུང་བ་ཡི་དར་བ་དང་།། 
བྲེ་དོ་གདུ་བར་བྱ་བ་སྟེ།། 
བྲེ་གང་མ་གྱུར་བར་དུའོ།། 
དེ་ལྟར་འཐུངས་པས་ཉིན་བདུན་ན།། 
བཅུད་ལེན་རྫོགས་པར་བྱེད་པ་ཡིན།། 
དེ་ལྟར་སྦྱོར་བ་མཆོག་གཙོ་བོ།། 
ཡང་དག་དཔའ་བོས་གསུངས་པའོ།། 
སྤྲེའུའི་མཆིན་པ་བཟུང་ནས་ནི།། 
ཕྱེ་མ་ཞིབ་མོ་རུ་ནི་བྱ།། 
རང་གི་དབང་པོ་ཡང་དག་ལྡན།། 
དབང་དུ་བྱེད་པ་བླ་མེད་པའོ།། 
གང་དང་གང་དུ་གནས་ནས་ནི།། 
རྡོ་རྗེ་ཕག་མོ་ཟློས་གྱུར་ནས།། 
ལན་ཅིག་བཟླས་པའི་སྡིགས་མཛུབ་ཀྱིས།། 
གཡོན་དང་གཡས་སུ་བསྐོར་བར་བྱ།། 
གང་གང་བསམ་པ་ཐམས་ཅད་རྣམས།། 
དེ་ནི་ཐམས་ཅད་རབ་སྟེར་བྱེད།། 
སོ་བ་གོས་དང་གསེར་དང་ནི།། 
བཟའ་སྟོན་ཟས་དང་བཏུང་བ་སྟེ།། 
དེ་ཐམས་ཅད་ནི་འཐོབ་བྱེད་དེ།། 
སྔགས་པས་དེ་བཟུང་ཡོངས་རྫོགས་བྱེད།། 
རྣམ་འགྱུར་མེད་པ་དང་ནི་ཁྲག།
སྒྲུབ་པོས་གཅིག་ཏུ་བྱས་ནས་ནི།། 
རིག་པ་ལན་བདུན་བཟླས་པ་ཡིས།། 
དེ་ནས་མི་ལ་བསྐུས་པ་ཡིས།། 
རེག་པས་སྐྱེས་བུ་རྣམས་ཕྱེ་བར།། 
འགྱུར་ཏེ་ཚིག་ནི་གཞན་དུ་མིན།། 
འདི་ཡི་རིག་པ་ལན་ཅིག་ནི།། 
བཟླས་པའི་ཆུ་ཡིས་གྲོལ་བ་ཡིན།། 
དེ་ལྟར་གང་དང་གང་གི་ནི།། 
སེམས་ཅན་གྱི་ཁྲག་ཁྲག་གིས་ནི།། 
བསྒོས་པའི་སྐུད་པ་བཅིངས་པ་ཡིས།། 
བཟླས་པས་གཟུགས་ནི་འཛིན་པ་སྟེ།། 
འདི་རྣམས་ཐམས་ཅད་ཆུས་གྲོལ་བར།། 
འགྱུར་བ་འདི་ལ་ཐེ་ཙོམ་མེད།། 
བུད་མེད་གཟུགས་མཛེས་རྒྱལ་པོ་དང་།། 
ས་ཡི་བདག་པོ་ལ་བལྟས་ན།། 
སྒྲུབ་པོས་མ་མཐོང་བ་ཡང་ནི།། 
དེ་རྣམས་ཐམས་ཅད་འགུགས་པར་འགྱུར།། 
ལན་བདུན་མངོན་པར་བསྔགས་བྱས་ན།། 
དེ་ཡི་མཚན་མོ་འོང་བ་སྟེ།། 
ནུབ་བདུན་ནི་མདའ་ཤུགས་ཀྱིས།། 
འོང་བ་ལ་ནི་ཐེ་ཙོམ་མེད།། 
དེ་ལྟར་བྱ་དང་བྱ་མིན་པའི།། 
ལས་ཀུན་རྡོ་རྗེའི་ནོར་སོན་པར།། 
རང་གིས་རིག་པའི་སྦྱོར་བདག་ཉིད།། 
ཡེ་ཤེས་ཕ་རོལ་སོན་པ་འགྲུབ།། 
འཁྲུལ་འཁོར་ཁམས་ཀྱི་རེའུ་མིག་ཏུ།། 
རྩ་ནི་ཕྲ་མོའི་གཟུགས་ཅན་མ།། 
ཡི་གེ་རླུང་ཆེན་པོ་ཡིན་ཏེ།། 
ལྷ་ནི་ཀུན་དུ་འགྲོ་བའོ།། 
ལྗང་གུ་གཉིས་མེད་བདག་ཆེན་མོ།། 
ལྷ་མོ་ཡེ་ཤེས་རྒྱ་མཚོ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྡོ་རྗེ་ཕག་མོ་དང་གཉིས་སུ་མེད་པའི་ལྗང་ལྷ་མོའི་དབང་དུ་བྱ་བའི་སྦྱིན་སྲེག་དང་འཁྲུལ་འཁོར་གྱི་འཁོར་ལོ་དང་རྡོ་རྗེའི་དཀྱིལ་འཁོར་གྱི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་སུམ་ཅུ་རྩ་བརྒྱད་པའོ།།།། 
དེ་ནས་བཅོམ་ལྡན་མཁའ་འགྲོ་ཡི།། 
བདག་པོ་ཡིས་ནི་སླར་གསུངས་པ།། 
ལམ་པ་ཀ་ཡིས་རབ་སྦྱོར་བས།། 
ཤིན་བཟང་རྣལ་འབྱོར་མའི་སྦྱོར་བ།། 
ཤེས་རབ་སྟོབས་སུ་ཤེས་བྱ་སྟེ།། 
འཁྲུལ་འཁོར་རྟ་ཡི་འགྲོས་དེ་བཞིན།། 
རབ་ཏུ་དགའ་བའི་སྦྱོར་བས་བཞུགས།། 
རྩ་སྔགས་རྣལ་འབྱོར་པ་ཡིས་སོ།། 
ཡེ་ཤེས་ལྡན་པ་དབུགས་རྒྱུའི་བདག།
ཀུན་རྫོབ་བདེན་པ་ཀུན་ནས་འཛིན།། 
རྩ་ཡི་ཀུན་དུ་སྤྱོད་ལུགས་ལས།། 
སྟོབས་ནི་ལས་རྣམས་ཐམས་ཅད་དུའོ།། 
གཉིད་ལོག་པ་ཡིས་རབ་ཞུགས་པའི།། 
སྲོག་ཐམས་ཅད་ནི་དེའི་ནང་དུའོ།། 
ལས་ཆེན་པོ་ལ་ཟ་བཞིན་པ།། 
རྩ་བའི་སྔགས་ཀྱིས་བྱས་ནས་ནི།། 
བདུད་རྩི་དྲོན་མོ་བཞུ་བྱས་ནས།། 
དེའི་དབུས་རྩ་རྣམས་ཀྱིས་འཁོར་ལོ།། 
དེ་ནི་སུམ་ཅུ་བདུན་བདག་ཉིད།། 
འཕྱང་བཞིན་པ་ནི་བྱང་ཆུབ་སྐྱེས།། 
མེ་ཡི་རྣམ་པར་རྟག་ལྷ་མོ།། 
གཙོ་མོ་རྣམས་ཀྱིས་སྙིང་བདག་ཉིད།། 
ཀེང་རུས་རླུང་དང་རྣམ་ཤེས་ལ།། 
ཕྱིན་ནས་དུར་ཁྲོད་བདག་ཉིད་རྣམས།། 
དེ་ཡི་ས་བོན་ཡིག་ཤེས་ནས།། 
ཕོ་ཉ་རྣམས་ཀྱིས་རྟག་ཏུ་བསྐྱེད།། 
རེ་རེ་ཡི་ནི་ས་བོན་གྱི།། 
མཐའ་ནི་རྩ་བའི་གསང་སྔགས་སོ།། 
ཨོཾ་མ་ཛྙཱ་ཧཱ་ན་པི་སཱ་ཤིག་ཏ་ར་རུ་པྲ་དྷི་བྷཱ་ར་ཡ་བ་ཧཱུྃ་སྭཱ་ཧཱུྃ་ཧཱ་ཕ་རི་ཊ་ཎེ་ཕ་ཧཱུྃ་ཊ་ཧཱུྃ་སྭཱ་ཕཊ་ཧཱ་ཕཊ་སྭཱ་ཧཱ།
ཨོཾ་སུ་བྷ་དྲེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་ལས་ཡང་དག་བྱུང་།། 
ལས་ཀྱིས་ཁ་དོག་དང་ནི་གཟུགས།། 
རྣལ་འབྱོར་བདུད་རྩིའི་རང་བཞིན་ཅན།། 
གསང་བའི་དབུས་སུ་བསྒོམ་པར་བྱ།། 
གཏོར་མ་དང་ནི་སྦྱིན་སྲེག་བྱ།། 
ཕྱི་ནས་ལས་ནི་འདི་དག་བརྩམ།། 
སྔགས་པས་ལྷ་ཡི་སྦྱོར་བ་ཡིས།། 
འབུམ་ཕྲག་བཟླས་པ་བྱས་ནས་ནི།། 
སེམས་ཅན་ཀུན་ལ་བདེ་འབྱུང་བའི།། 
འཁྲུལ་འཁོར་འཁོར་ལོ་བཤད་པར་བྱ།། 
འཁོར་ལོ་སྔོན་མའི་གཟུགས་ཅན་ནི།། 
བྱས་ནས་གསང་སྔགས་འདིར་དགོད་བྱ།། 
རྣམ་པར་སྣང་མཛད་ཐོག་མར་ཏེ།། 
གཉིས་པར་དེ་ནས་ནི་དགོད་བྱ།། 
གསུམ་པར་ཧཱུྃ་ཡིག་སྦྱིན་བྱ་སྟེ།། 
ལྔ་པར་ཨོཾ་གྱི་ཡི་གེའོ།། 
དྲུག་པ་གྲི་ཡི་ཡི་གེ་སྦྱིན།། 
ཧཱུྃ་གི་ཡི་གེ་བདུན་པ་རུའོ།། 
བརྒྱད་པར་མྦྷའི་ཡི་གེ་སྦྱིན།། 
བཅུ་པར་སུ་ཡི་ཡི་གེའོ།། 
བཅུ་གཉིས་པར་ནི་ཧཱུྃ་ཡིག་སྦྱིན།། 
བཅུ་བཞི་པར་ནི་གྲི་ཡིག་གོ།། 
བཅྭ་ལྔར་མྦྷའི་ཡི་གེ་སྟེ།། 
བཅུ་དྲུག་དེ་བཞིན་ཧཱུྃ་ཡིག་གོ།། 
བཅུ་བདུན་པ་རུ་སུ་ཡིག་སྟེ།། 
བཅུ་དགུ་པ་རུ་ཧྞ་སྦྱར་བྱ།། 
ཉི་ཤུར་ཕཊ་ཡིག་སྦྱིན་པར་བྱ།། 
ཧྞ་ཡིག་ཉི་ཤུ་རྩ་གཅིག་པར།། 
ཉི་ཤུ་དགུ་པར་རྣམ་སྣང་མཛད།། 
སུམ་ཅུ་པ་ཡའི་ཡི་གེ་གཉིས།། 
སུམ་ཅུ་གཅིག་པར་སླར་དེའོ།། 
རིག་བྱེད་དང་པོ་སུམ་ཅུ་གསུམ།། 
སུམ་ཅུ་བཞི་པར་ཡ་ཡིག་སྟེ།། 
རཱ་ཛའི་ཡིག་དག་སུམ་ཅུ་ལྔར།། 
སུམ་ཅུ་དྲུག་པར་ཧྞ་ཡིག་སྦྱིན།། 
སུམ་ཅུ་བརྒྱད་པར་གྲི་ཡིག་གོ།། 
བཞི་བཅུ་པར་ནི་ཝན་སྦྱིན་བྱ།། 
བཞི་བཅུ་གཉིས་པར་ཨཱ་དེ་བཞིན།། 
བཞི་བཅུ་གསུམ་པ་རུ་ནི་ཧྞ།། 
བཞི་བཅུ་བཞི་པ་ཧཱུྃ་ཧཱུྃ་དག།
བཞི་བཅུ་ལྔ་པ་རུ་ནི་གྲི།། 
བཞི་བཅུ་བདུན་པ་རུ་ན་ནི།། 
བཞི་བཅུ་བརྒྱད་པར་སྦྱིན་བྱ་བ།། 
ཧཱུྃ་ཧཱུྃ་གི་ནི་ཡིག་གཉིས་སོ།། 
བྷ་གའི་སྒྲ་ནི་སླར་སྦྱིན་ཏེ།། 
བཞི་བཅུ་རྩ་དགུ་པ་ལའོ།། 
ལྷག་མ་ལ་ནི་རྩ་སྔགས་བྲི།། 
འཁོར་ལོ་བཞི་རུ་བསྒྲུབ་བྱའོ།། 
ཀུན་ནས་ཡོངས་སུ་འཁོར་བར་ནི།། 
སྔགས་པས་རྟ་མགྲིན་བྲི་བར་བྱ།། 
གཉིས་པས་གཡོན་དུ་བསྐོར་བ་སྟེ།། 
འཁྲུལ་འཁོར་ཁ་སྦྱར་འཁྲུལ་འཁོར་བྱ།། 
གསང་བའི་ཡི་གེ་ལས་སྐྱེས་པར།། 
ཤེས་བྱ་ལྷན་སྐྱེས་རྣལ་འབྱོར་པས།། 
ཀླུ་དགུག་པ་དང་དབང་དང་ནི།། 
ལྷ་ལ་སོགས་པ་གསད་པ་ཡིན།། 
རྣལ་འབྱོར་བརྩེ་བདག་ཉིད་ཅན་གྱིས།། 
རང་སེམས་རྟག་ཏུ་གསད་པར་བྱ།། 
གར་ཡང་དེའི་ཡང་སྡང་བ་ནི།། 
དེ་ཡིས་ཐམས་ཅད་བསད་པ་ཡིན།། 
སྡང་སེམས་ཅན་གྱིས་གཞན་དུ་ན།། 
བསད་པས་དངོས་གྲུབ་རྣམས་མི་འཐོབ།། 
བདེ་མཆོག་ཕྱི་མའི་ལས་གང་ནི།། 
དེ་ཀུན་ངེས་པར་བྱེད་པར་འགྱུར།། 
རེ་རེ་ཡི་ནི་ལས་ཅུང་ཟད།། 
མདོར་བསྡུས་འདི་ནི་བཤད་པར་བྱ།། 
ཀླུ་ཡི་རྒྱལ་པོ་དེ་བཞིན་བརྒྱད།། 
མཐའ་ཡས་རིམ་པས་བསྒོམ་པར་བྱ།། 
ནོར་རྒྱས་སྲོག་ཏུ་ཤེས་པར་བྱ།། 
ཐུར་དུ་སེལ་བ་དུང་སྐྱོང་ངོ།། 
མཉམ་གནས་པདྨ་ཡི་ནི་ཀླུ།། 
བསམ་གཏན་པདྨ་ཆེན་པོའོ།། 
ཁྱབ་གནས་འཇོག་པོ་ཡི་ནི་ཀླུ།། 
ཀླུ་ནི་སླར་ཡང་ཧུ་ལུའོ།། 
རུས་སྦལ་མཐའ་ཡས་ཤེས་པར་བྱ།། 
རྩངས་པ་རྒྱལ་བ་ཡི་ནི་ཀླུ།། 
ལྷ་སྦྱིན་རྣམ་པར་རྒྱལ་བའོ།། 
མཐའ་ཡས་ནོར་ལས་རྒྱལ་བའོ།། 
འཇུག་པ་ཡིས་ནི་དགུག་པ་སྟེ།། 
བཏང་བ་ཡིས་ནི་གཤེགས་སུ་གསོལ།། 
བུམ་པ་ཅན་གྱིས་ཆར་དབབ་པ།། 
མཉམ་པའི་རླུང་གིས་བསལ་བའོ།། 
རྣམ་ཤེས་བརྒྱད་པོ་དེ་བཞིན་དུ།། 
འདིར་ནི་ཀླུ་མོར་ཤེས་པར་བྱ།། 
ཡེ་ཤེས་ནམ་མཁའ་དང་གཉིས་གཞན།། 
རྣམ་པར་ཤེས་པ་བཅུ་ཡི་རྒྱུ།། 
ཕུཿ་ཡི་ཡི་གེ་བརྒྱད་སྦྱིན་བྱ།། 
ཏིང་འཛིན་སྣ་ཚོགས་དེ་བཞིན་ནོ།། 
ཕན་ཚུན་སྐྱེས་པས་དཀྲིས་པ་སྟེ།། 
ཀླུ་མོ་དེ་ཡི་མཆན་ཁུང་དུའོ།། 
རྡོ་རྗེ་མཁའ་འགྲོའི་གཟུགས་ཆེན་གྱིས།། 
ཀླུ་ཡི་དཀྱིལ་འཁོར་བསྒྲུབ་པར་བྱ།། 
ཇི་ལྟའི་རིམ་པས་ཁ་དོག་རྣམས།། 
ཐུན་མཚམས་གཉིས་ཀྱི་ཐུན་ཚོད་བརྒྱད།། 
རྩ་སྔགས་མངོན་པར་བརྗོད་པ་ཉིད།། 
ཀླུ་དང་ཀླུ་མོར་ཤེས་པར་བྱ།། 
དབང་པོ་ཐིམ་པར་བྱས་ནས་ནི།། 
ཡི་གེ་ལ་འབུམ་བཟླས་པ་ཉིད།། 
གང་གང་ལས་ནི་ཕྱི་རོལ་གྱི།། 
དེ་དེའི་ལས་ཀྱི་དབང་ཚུལ་བྱ།། 
གཟུགས་ནི་གང་འདོད་པར་བྱ་སྟེ།། 
ཁྲོ་བོའམ་ཞི་བའི་གཟུགས་དག་ཏུའོ།། 
སེམས་ནི་གཟུགས་སུ་ཡང་དག་གྲགས།། 
དེ་ཕྱིར་ཤིན་བཟང་མིང་ཅན་ནོ།། 
རྣལ་འབྱོར་དབང་ཕྱུག་ཀུན་གྱི་བདག།
དེ་ཡིས་ལྷ་ནི་བྱེད་པར་འགྱུར།། 
སླར་ཡང་ཕྱི་ནང་བདག་ཉིད་ཀྱི།། 
གཞན་པའི་ལྷ་ནི་མ་བཤད་དོ།། 
དེ་ཡིས་ཐམས་ཅད་མངོན་བརྗོད་པས།། 
རྣལ་འབྱོར་པ་ཡིས་གང་འདོད་འགྲོ།། 
སེམས་ཅན་རྣམས་ཀྱི་བག་ཆགས་སྐྱོན།། 
ཕྱི་རོལ་དུ་ཡང་སྤྲིན་མཐོང་འགྱུར།། 
བག་ཆགས་ཟད་པའི་དུས་སུ་ནི།། 
སྤྲིན་དང་ཀླུ་རྣམས་མཐོང་མི་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་བཅོམ་ལྡན་འདས་ཀྱི་རྩ་བའི་སྔགས་དང་།
ཤིན་ཏུ་བཟང་མོ་གཉིས་སུ་མེད་པའི་སྦྱོར་བའི་བདག་ཉིད་ཅན་རྟའི་སྔགས་མདོར་བསྟན་པ་རིགས་ཀྱི་ཀླུའི་ལས་ཀྱི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་སུམ་ཅུ་རྩ་དགུ་པའོ།།།། 
དེ་ནས་དེ་ཕྱིར་སླར་ལ་ཡང་།། 
ལྷ་མོས་མཆོད་པ་འདིར་བྱས་ཏེ།། 
ཕག་མོའི་འདོད་ཆགས་བཅས་པས་སོ།། 
མཉེས་ནས་ལྷ་ཡིས་སྟོན་པ་མཛད།། 
རྟ་རྣ་མ་ཡི་རབ་སྦྱོར་ནས།། 
དུས་ཀུན་དུ་ནི་ཀཱཉྩིར་རོ།། 
ཏིང་འཛིན་བྱང་ཆུབ་ཡན་ལག་དང་།། 
སྙིང་ག་རུ་ནི་ཡང་དག་བཞུགས།། 
ཧ་ཡིག་ནཱ་དང་ལུས་ཀུན་དུ།། 
སྙིང་གའི་དབུས་ལས་ཀྱང་ནི་ལངས།། 
ཡི་ཡིག་བསྐྱོད་པ་ཡི་ནི་སྲོག།
རྡོ་རྗེའི་རླུང་གིས་བསྐྱོད་པ་ཡིན།། 
དུ་ཙམ་དེ་བདེ་དང་བཅས་པ།། 
སླར་ཡང་འདབ་འདབ་ལ་གསུམ་གསུམ།། 
སྐུ་དང་གསུང་དང་ཐུགས་ཀྱི་ཆོས།། 
ཉི་ཤུ་རྩ་བཞི་འདབ་མ་བརྒྱད།། 
བཅུ་གཉིས་ལྟེ་བའི་པདྨ་རུ།། 
རྣལ་འབྱོར་མ་རྟག་སུམ་ཅུ་དྲུག།
དེ་ཚེ་རེ་རེའི་འདིར་རྣམས་ཀྱི།། 
མཚམས་ཀྱིས་རྟ་ལ་སོགས་པ་རྣམས།། 
ཎ་ཡིག་ལྷ་མོ་དེ་མ་ཡིན།། 
གསལ་དང་མི་གསལ་རང་བཞིན་ཅན།། 
འདོད་པའི་ཁམས་སུའང་སྐྱེས་པ་མོ།། 
ཐར་པའི་གཟུགས་ཀྱི་ལས་ཅན་ནོ།། 
ཙྱཱ་ཡིག་འཕོ་བ་ཡི་ནི་ཆོས།། 
ཐམས་ཅད་རིག་པའི་མཚམས་ལས་གྲོལ།། 
སུམ་ཅུ་བདུན་བདག་ཉིད་དབུས་སུ།། 
གསོད་པའི་ལས་ལ་བརྩོན་པར་བྱ།། 
གང་གང་གསོད་པའི་ལས་རྣམས་ཀྱིས།། 
བླ་མ་གསོད་ལ་བྱེད་པར་འགྱུར།། 
བསྟན་པ་ལ་ནི་གནོད་བྱེད་པའམ།། 
དེ་བཞིན་མཚམས་མེད་ལྔ་བྱེད་ལ།། 
དུག་དང་སྐེ་ཚེ་ལན་ཚྭ་དང་།། 
དྷ་དུར་དུར་ཁྲོད་སོལ་བ་དང་།། 
རང་གི་སྡིགས་མཛུབ་ཁྲག་གིས་ནི།། 
འཁོར་ལོ་འབད་པས་བྲི་བར་བྱ།། 
གཤིན་རྗེའི་འཁྲུལ་འཁོར་རྟག་ཏུ་དེའི།། 
བྱེད་འགྱུར་གཞན་དུ་མ་ཡིན་ནོ།། 
སྔོན་བཤད་རེའུ་མིག་ཤེས་བྱས་ནས།། 
གསང་སྔགས་ཕྲེང་བ་འདི་དགོད་བྱ།། 
ཐོག་མར་རྣམ་པར་སྣང་མཛད་དེ།། 
གཉིས་པར་སུ་ནི་རྣམ་པར་བརྗོད།། 
གསུམ་པར་མྦྷའི་ཡི་གེ་བརྗོད།། 
རིག་བྱེད་དང་པོ་ལྔར་དེ་བཞིན།། 
དྲུག་པར་གྲི་ཡིག་དེ་བཞིན་ཏེ།། 
སླར་ཡང་བདུན་པར་ཧྞ་ཡིག་གོ།
བརྒྱད་པ་ལ་ནི་ཧཱུྃ་ཡིག་གཉིས།། 
དགུ་པར་ཕཊ་ཡིག་དེ་བཞིན་ནོ།། 
བཅུ་པར་ནི་ཡིག་དེ་བཞིན་ཏེ།། 
སླར་ཡང་བཅུ་གཉིས་པར་ཧཱུྃ་ཡིག།
བཅུ་གསུམ་པར་ནི་ཕཊ་ཡིག་སྟེ།། 
གྲི་ཡིག་བཅུ་བཞི་པར་དེའོ།། 
ཧཱུྃ་གི་ཡི་གེ་བཅྭ་ལྔ་པར།། 
མྦྷའི་ཡི་གེ་བཅུ་དྲུག་པར།། 
བཅུ་བདུན་པ་རུ་སུ་ཡིག་སྟེ།། 
ཧཱུྃ་ཡིག་བཅུ་དགུ་པ་ལའོ།། 
ཉི་ཤུ་པ་ལ་ཧཱུྃ་ཡིག་སྦྱིན།། 
ཧྞ་ཡིག་ཉི་ཤུ་རྩ་གཅིག་པར།། 
རྣམ་པར་སྣང་མཛད་ཉི་ཤུ་དགུར།། 
སུམ་ཅུ་པ་སླར་གྲི་ཡིག་གོ།། 
སུམ་ཅུ་གཅིག་པར་ཧྞ་ཡིག་སྟེ།། 
སུམ་ཅུ་གསུམ་པར་རྣམ་སྣང་མཛད།། 
སུམ་ཅུ་བཞི་པར་ཨཱ་ཡིག་དང་།། 
ན་ཡི་ཡི་གེ་དེར་སྦྱར་བྱ།། 
སུམ་ཅུ་ལྔ་པར་ཡའི་ས་བོན།། 
ཧོ་ཡིག་དེར་ནི་སྦྱིན་པར་བྱ།། 
སུམ་ཅུ་དྲུག་པར་ཧཱུྃ་གཉིས་སྦྱིན།། 
སུམ་ཅུ་བདུན་པར་ཕཊ་ཡིག་གོ།། 
སུམ་ཅུ་བརྒྱད་པར་པ་ཡ་གཉིས།། 
བཞི་བཅུར་ཧཱུྃ་གཉིས་དེ་བཞིན་ནོ།། 
བཞི་བཅུ་རྩ་གཅིག་པ་ལ་ཕཊ།། 
བཞི་བཅུ་གཉིས་པར་བྷ་ག་གཉིས།། 
བཞི་བཅུ་རྩ་གསུམ་པ་ལ་ནི།། 
པ་ཡ་གཉིས་དག་ཡི་གེའོ།། 
བཞི་བཅུ་རྩ་བཞི་པ་ལ་ཧྞ།། 
བཞི་བཅུ་ལྔ་པར་གྲི་ཡིག་གོ།། 
བཞི་བཅུ་རྩ་བདུན་པ་ལ་ནི།། 
ར་ཛའི་སྒྲ་ནི་སྦྱར་བར་བྱ།། 
བིདྱཱའི་སྒྲ་ནི་སླར་སྔགས་པས།། 
དུམ་བུ་བཞི་བཅུ་བརྒྱད་པར་རོ།། 
ཝཱན་ཡིག་སླར་ཡང་སྦྱིན་བྱ་བ།། 
བཞི་བཅུ་རྩ་དགུ་པ་ལའོ།། 
ལྷག་མ་རྣམས་ལ་གོ་ཆའི་སྔགས།། 
བསྒྲུབ་བྱའི་མིང་ནང་བཅུག་པའོ།། 
གཤིན་རྗེའི་གདོང་ནི་གྲྭ་ཀུན་དུ།། 
ལག་པ་རྐང་པ་ཕྱོགས་སུ་དགོད།། 
སྙིང་ག་གཤིན་རྗེའི་ས་གཞི་ནི།། 
དེ་ཡི་དབུས་སུ་བསྒོམ་པར་བྱ།། 
ཡེ་ཤེས་རྣམ་ཤེས་སྦྱོར་བདག་ཉིད།། 
མཁས་པས་སྔགས་ཀྱི་ཀུན་སྤྱོད་བྱ།། 
བླ་མ་དམ་ཚིག་ལ་བརྙས་པའང་།། 
རྣམ་པར་ཤེས་དང་བློ་དམན་པའོ།། 
བསྟན་པ་ལ་ནི་གནོད་བྱེད་པ།། 
མིག་ལ་སོགས་པའི་སྐྱེ་མཆེད་དོ།། 
མཚམས་མེད་ལྔ་པོ་བྱེད་པ་ནི།། 
ཕུང་པོ་ཁམས་དང་དེ་བཞིན་གཞན།། 
སེམས་ཅན་ཐམས་ཅད་གཅིག་པ་ཡི།། 
རིགས་ནི་ཕུང་པོ་སོགས་དང་ཁམས།། 
རྣལ་འབྱོར་དབང་ཕྱུག་རྣམས་ཀྱིས་ཏེ།། 
བསད་པར་སེམས་ཅན་ཁམས་བསད་པའོ།། 
གང་དང་གང་གི་གདོང་བལྟས་ནས།། 
དེ་དང་དེའི་བདག་ཉིད་གཟུགས་ཅན།། 
བག་ཆགས་ཡེ་ཤེས་ཀྱིས་བསད་པར།། 
འགྱུར་རོ་སེམས་ཅན་གཞན་བསད་མིན།། 
དེ་རྣམས་གསོད་པའི་ལས་སམ་ཡང་།། 
བྱས་པས་བསད་པ་དེ་དང་འདྲ།། 
སྦྱིན་སྲེག་དུག་ལ་སོགས་རྫས་ཀྱིས།། 
ཡང་དག་རིག་གཟུགས་ཅན་གྱིས་བྱ།། 
དཀྱིལ་འཁོར་འཁོར་ལོ་དེར་དྲན་བྱ།། 
བསྲེག་པ་གཏུམ་མོ་ལ་ནིའོ།། 
ས་བོན་ཡི་གེ་ལས་སྐྱེས་པ།། 
དཀྱིལ་འཁོར་རྟ་རྣ་མ་ཡིའོ།། 
ཁ་དོག་དང་ནི་དབྱིབས་སྔོན་གྱི།། 
ཤེས་རབ་ཐབས་ཀྱི་མཆོད་པ་ཆེ།། 
ཨོཾ་ཤྲཱི་སཥྚི་རྦ་སྃ་མཱ་ཧཱ་ར་ར་བ་ཀཱ་ལ་ར་ངྷཱྃ་ཀཱ་སི་ཡ་ནེ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ་སྭཱ་སྭཱ་ཧཱ་ཧཱ།
ཨོཾ་ཧ་ཡཱ་ཀ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
འཁོར་རྣམས་ངོ་མཚར་སྐྱེས་ནས་ནི།། 
སྐྲག་ནས་ས་ལ་འགྱེལ་བར་འགྱུར།། 
ཀྱེ་མ་ཚུལ་འདི་མི་ཤེས་པའི།། 
འཇིག་རྟེན་རྣམས་ནི་རྨོངས་པ་ཉིད།། 
གང་གི་བདེ་ཀུན་ལ་གནས་ནས།། 
སྲོག་གིས་འདི་ལ་ཚར་གཅོད་པའོ།། 
མཚར་ནས་སེམས་ཅན་སར་འགྱེལ་བས།། 
ལག་ན་རྡོ་རྗེ་སོགས་བཞེངས་ནས།། 
པུས་མོའི་ལྷ་ང་སར་བཙུགས་ནས།། 
བདག་ཉིད་ཆེན་པོ་བདག་འདྲིའོ།། 
ཅི་ཡིས་བདག་དང་གང་གི་ཉིད།། 
དེ་རྣམས་བསད་པའམ་ལས་སམ་ཡང་།། 
འབྲས་བུ་དང་ནི་རྒྱུའི་རང་བཞིན།། 
བཅོམ་ལྡན་གང་དུ་རྣམ་པར་གཞག།
གལ་ཏེ་ཉིད་ཀྱི་འབྲས་རྣམས་ཀྱིས།། 
གསོད་པ་དེ་དང་འདྲ་བར་གསུངས།། 
ཡང་ན་རྒྱུ་ནི་བཅོམ་ལྡན་ལ།། 
འབྲས་བུ་སྐྱེས་བུ་གསོད་པ་ཡིན།། 
བདག་གི་བདག་པོས་བཀའ་སྩོལ་ཅིག།
ཐེ་ཙོམ་བསལ་བར་མཛད་དུ་གསོལ།། 
བཀའ་སྩལ་པ།
རྩེ་གཅིག་པ་ཡིས་ཚིག་དེ་ལ།། 
རྡོ་རྗེ་ཁྱེད་ཀྱིས་མཉན་པར་གྱིས།། 
འབྲས་བུ་ལས་ཀྱི་རྗེས་སུ་མཐུན།། 
བདག་ནི་བདེ་བ་ཀུན་གྱི་གནས།། 
དེའི་ལས་དབང་གིས་སངས་རྒྱས་དང་།། 
བྱང་ཆུབ་སེམས་དཔའ་ཁྱེད་རྣམས་སོ།། 
རྒྱུ་དང་འབྲས་བུའི་རང་བཞིན་ནི།། 
གཉིས་སུ་མེད་པས་གཅིག་ཏུ་གྱུར།། 
དེ་ནི་དངོས་པོ་ཀུན་གྱི་རྒྱུ།། 
མཁས་པ་ལས་ནི་རྐྱེན་ཡིན་ནོ།། 
དམག་དཔུང་ལ་སོགས་ས་ཆེན་ལ།། 
མཁས་པ་རྣམས་ཀྱིས་མཐོང་བ་ཡིས།། 
ཐམས་ཅད་གཉིས་མེད་བདག་ཉིད་བྱ།། 
དེའི་ཕྱིར་གསོད་པ་དང་ལྡན་པའོ།། 
བདག་ཉིད་བསད་པས་སངས་རྒྱས་ཉིད།། 
སྐྱེ་བོ་གཞན་ཀུན་གྱིས་མ་ཡིན།། 
དུས་ཀྱི་དབང་གིས་རྒྱལ་སྲིད་ན།། 
ཚེགས་ཆུང་ལས་ནི་འགྲུབ་པར་འགྱུར།། 
དེ་ཡི་ཕྱིར་ན་སྔོན་གྱི་ལས།། 
མཁས་པ་རྣམས་ཀྱིས་བརྟགས་བྱས་ནས།། 
ཁམས་ནི་དཔའ་བོའི་རང་བཞིན་དུ།། 
དེ་དང་དེར་ནི་གདགས་པར་བྱ།། 
དེ་ཡིས་བདག་ཉིད་བསད་པ་ཡིས།། 
སེམས་ཅན་ཁམས་རྣམས་དེ་ཉིད་དོ།། 
འབད་པས་བརྩེ་བ་བསྐྱེད་བྱས་ནས།། 
ངེས་པར་གསད་པར་བྱ་བ་ཡིན།། 
འཇིག་རྟེན་འདི་དང་ཕ་རོལ་དུ།། 
བརྩེ་བ་དམན་པས་འགྲུབ་མི་འགྱུར།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྟ་རྣ་མ་དང་དཔའ་བོ་གཉིས་སུ་མེད་པའི་སྦྱོར་བས་གོ་ཆ་དང་རྩ་བའི་སྔགས་ཀྱི་ཆོ་གའི་མཚན་ཉིད་ཀྱི་བསད་པ་ཞེས་བྱ་བ་སྟེ་ལེའུ་བཞི་བཅུ་པའོ།།།། 
དེ་ནས་སྨྱོ་བར་བྱེད་པ་ཡི།། 
སྦྱོར་བ་ཀུན་དུ་རྙེད་དཀའ་བ།། 
བྱ་གདོང་མ་ཡི་རབ་སྦྱོར་བས།། 
མདོར་བསྡུས་པ་ཡིས་བཤད་པར་བྱ།། 
བརྩོན་འགྲུས་བྱང་ཆུབ་ཡན་ལག་ཆོས།། 
ཧི་མཱ་ལ་ཡར་ཡང་དག་ཞུགས།། 
ལྟེ་བའི་དཀྱིལ་འཁོར་དབུས་སུ་ནི།། 
འཁོར་ལོའི་གཙོ་མོ་བསྒོམ་པར་བྱ།། 
མཁའ་གཟུགས་ཉིད་བདག་ཕོ་ཉ་མོ།། 
རྐན་དང་རྡོ་རྗེ་ཆུ་སྐྱེས་དབུས།། 
རྣམ་ཤེས་རླུང་དང་ལྷན་ཅིག་ཏུ།། 
མདའ་ཡི་ཤུགས་ཀྱིས་གྱེན་དུ་འཕངས།། 
ལུས་ནི་འདར་འདར་བྱ་བ་སྟེ།། 
དྲག་ཤུལ་སྦྱར་བས་བྱ་བ་ཡིན།། 
རྟག་ཏུ་བྱེད་བཞིན་རྣལ་འབྱོར་པ།། 
མཆོག་ཏུ་ཟག་མེད་འགྲུབ་པར་འགྱུར།། 
རྣལ་འབྱོར་ཇི་སྲིད་མི་འདོད་པར།། 
རླུང་དང་རྣམ་ཤེས་གཡོ་མི་འགྱུར།། 
སྣ་ཡི་བུ་གར་སོན་སྲོག་ལ།། 
ལྟེ་བའི་དབུས་སུ་བསྐྱོད་པར་བྱ།། 
ལྟེ་བ་སྣ་གཉིས་སྦྱོར་བ་ཡིས།། 
འཛིན་བཞིན་པ་ཡིས་གཡོ་མི་འགྱུར།། 
རླུང་དང་རྣམ་ཤེས་ལྷན་ཅིག་ཏུ།། 
དེ་ནི་སྨྱོ་བས་འཁོར་བ་ཡིན།། 
དེའི་དུས་སྦྱོར་བའི་བདག་ཉིད་ལའང་།། 
དངོས་པོ་ཐམས་ཅད་མཐོང་བ་གང་།། 
དེ་དང་འདྲ་བའི་དངོས་པོར་འགྱུར།། 
དྷ་དུ་རའི་མེའི་སྦྱིན་སྲེག་གིས།། 
ཤིང་ལ་དཔྱངས་པའི་སྐྲ་དང་ནི།། 
ཤ་ཟའི་རྩ་བ་བསྲེག་པར་བྱ།། 
འདི་ཡི་ལས་ཀྱི་རབ་སྦྱོར་བས།། 
སངས་རྒྱས་སྐད་ཅིག་གིས་སྨྱོ་འགྱུར།། 
དེ་ཕྱིར་བརྩོན་འགྲུས་བྱང་ཡན་ལག།
དེ་རྣམས་ལས་ནི་མངོན་པར་བྱ།། 
བརྩོན་འགྲུས་རྫོགས་བྱང་ཆུབ་མཐོང་བས།། 
རྟག་ཏུ་མྱུར་དུ་ཐོབ་པར་འགྱུར།། 
ཧི་ཡིག་འཕྱང་བའི་ཡེ་ཤེས་སུ།། 
རང་ཉིད་དཔའ་བོས་བཤད་པ་ཡིན།། 
མཱ་ཡིག་ཀྱང་ནི་རང་རིག་པ།། 
བདག་ཉིད་རྣམ་པའི་གནས་བཞུགས་དེ།། 
ཐིམ་དང་ལོངས་སྤྱོད་རྣམ་པའི་གཟུགས།། 
སངས་རྒྱས་སྐུ་ཅན་སྐྱེ་བར་འགྱུར།། 
རང་གིས་རིག་བདག་རིག་པ་རྣམས།། 
སེམས་ཅན་དོན་བྱས་ནས་གཤེགས་འགྱུར།། 
སུམ་ཅུ་བདུན་བདག་ཉིད་དབུས་སུ།། 
ལས་ཀྱི་རྣལ་འབྱོར་མ་བསྒོམ་བྱ།། 
མདོག་དང་གཟུགས་ནི་སྔོན་གྱི་བཞིན།། 
གསང་སྔགས་སྦྱོར་ལས་ཡང་དག་བྱུང་།། 
ཨོཾ་ཨ་ས་ནྟྲ་རྦ་མཱ་ནཱ་ལཱ་གཱ་དྷཱ་ནཱྃ་རི་ཤོ་ཎེ་ཥ་ཧཱུྃ་ཎ་ཧཱུྃ་སྟ་ཕཊ་མྦྷ་ཕཊ་ན་སྭཱ་བི་ཧཱ་དྷྲཱ་བ་ཎཱ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཨོཾ་ཁ་གཱ་ན་ནེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་སྔགས་ཀྱི་སྦྱོར་བདག་ཉིད།། 
ཤེས་རབ་ཐབས་ཀྱི་རང་བཞིན་ཅན།། 
ཇི་ལྟ་བ་ནི་སྔོན་གྱི་བཞིན།། 
འཁྲུལ་འཁོར་འཁོར་ལོ་བཤད་པར་བྱ།། 
ཡི་དགས་འཁོར་ལོར་རྟག་ཏུ་ནི།། 
སྔགས་ཀྱི་ཕྲེང་བ་འདི་དགོད་བྱ།། 
ཐོག་མར་རྣམ་པར་སྣང་མཛད་དེ།། 
གཉིས་པར་མྦྷ་སྦྱར་བར་བྱ།། 
གསུམ་པར་དེ་ཉིད་དེ་ལྟར་སྦྱིན།། 
ལྔ་པར་རིག་བྱེད་རྣམས་དང་པོ།། 
ཧྞ་ཡིག་དྲུག་པར་སྦྱིན་པར་བྱ།། 
ཧཱུྃ་གི་ཡི་གེ་བདུན་པར་དགོད།། 
བརྒྱད་པར་སུ་ཡི་ཡི་གེ་སྟེ།། 
དགུ་པར་དེ་ཉིད་སྦྱིན་པར་བྱ།། 
བཅུ་པར་ཧཱུྃ་གཉིས་སྦྱིན་བྱ་སྟེ།། 
གྲི་ཡིག་སླར་ཡང་བཅུ་གཉིས་པར།། 
བཅུ་གསུམ་པ་ལ་ཧྞའི་ཡི་གེ།། 
བཅུ་བཞི་པ་ལ་ཧཱུྃ་ཡིག་གོ།། 
བཅྭ་ལྔ་པ་ལ་ནི་ཡིག་སྟེ།། 
ཧཱུྃ་ཡིག་བཅུ་དྲུག་པ་ལ་དགོད།། 
བཅུ་བདུན་པ་ལ་ཕཊ་ཡིག་སྟེ།། 
གྲི་ཡིག་བཅུ་དགུ་པ་ལའོ།། 
ཧཱུྃ་ཡིག་ཉི་ཤུ་པ་ལ་སྦྱིན།། 
ཕཊ་ཡིག་ཉི་ཤུ་རྩ་གཅིག་ཏུ།། 
རྣམ་སྣང་མཛད་པ་ཉི་ཤུ་དགུར།། 
སུམ་ཅུར་ཧྞ་ཡིག་སླར་དགོད་བྱ།། 
སུམ་ཅུ་གཅིག་པར་དེ་ཉིད་སྦྱིན།། 
སུམ་ཅུ་གསུམ་པར་རྣམ་སྣང་མཛད།། 
སུམ་ཅུ་བཞི་པར་ཡ་ཧོ་གཉིས།། 
སུམ་ཅུ་ལྔ་པར་རཱ་ཛ་གཉིས།། 
གྲི་ཡིག་སུམ་ཅུ་དྲུག་པར་སྦྱིན།། 
སུམ་ཅུ་བདུན་པར་དེ་ཉིད་དོ།། 
སུམ་ཅུ་བརྒྱད་པར་ཧཱུྃ་ཧཱུྃ་གཉིས།། 
བཞི་བཅུར་ཨཱ་ན་ཡ་ཡི་ཚིག།
བཞི་བཅུ་རྩ་གཅིག་པ་ལ་ཝན།། 
ཧཱུྃ་གཉིས་བཞི་བཅུ་གཉིས་པ་ལ།། 
བཞི་བཅུ་གསུམ་པར་པ་ཡ་སྟེ།། 
བཞི་བཅུ་བཞི་པར་དེ་ཉིད་དོ།། 
བཞི་བཅུ་ལྔ་པར་ཧཱུྃ་དང་ཕཊ།། 
བྷ་ག་བཞི་བཅུ་བདུན་པར་རོ།། 
བཞི་བཅུ་བརྒྱད་པ་རུ་ནི་ཧཱུྃ།། 
བཞི་བཅུ་རྩ་དགུ་པ་ལ་ཕཊ།། 
སྟོང་པར་སྙིང་པོ་ཡི་ནི་སྔགས།། 
བསྒྲུབ་བྱའི་མིང་ནང་བཅུག་པའོ།། 
ཁ་ཡིས་འཁྲུལ་འཁོར་ལ་འཛིན་པའི།། 
ཐམས་ཅད་དུ་ནི་ཡི་དགས་བྲི།། 
དུར་ཁྲོད་ཀྱི་ནི་རས་ལ་ནི།། 
ཁ་སྦྱར་རྣམ་པར་བྱ་བ་ཡིན།། 
ལྟེ་བའི་གནས་སུ་འཁོར་ལོ་འདི།། 
མཁས་པ་ཡིས་ནི་བསྒོམ་པར་བྱ།། 
ཡི་དགས་ཆོས་དབྱིངས་ངོ་བོ་ཉིད།། 
རྟོག་པ་གསོལ་ཕྱིར་གཤིན་རྗེ་ཡིན།། 
རྟ་ཡང་གནས་དང་གནས་མིན་དུའོ།། 
སྙིང་པོའི་བྱང་ཆུབ་ཀྱིས་རྡོ་རྗེ།། 
ཀླུའི་འགྲོས་ཐེག་པ་ཆེ་རྣམས་ཀྱི།། 
རང་བཞིན་སྐྱེ་བོ་ཐམས་ཅད་ཀྱིའོ།། 
དགེ་དང་མི་དགེ་རོ་ལངས་ཏེ།། 
སེམས་ཅན་བསླུ་བས་བགྲོད་པའོ།། 
གཞན་ནི་ཐེག་པ་གསུམ་པོ་ཡང་།། 
སྔོན་གྱི་ལས་ཅན་སྟོན་པ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་བྱ་གདོང་མ་དང་དཔའ་བོ་གཉིས་སུ་མེད་པའི་སྨྱོ་བར་བྱེད་པའི་འཁྲུལ་འཁོར་འཁོར་ལོའི་རང་བཞིན་གྱི་མཚན་ཉིད་ཀྱི་ཆོ་གའི་སྙིང་པོའི་སྔགས་དང་བཅས་པའི་ལས་ཞེས་བྱ་བ་སྟེ་ལེའུ་བཞི་བཅུ་རྩ་གཅིག་པའོ།།།། 
དེ་ནས་འཁོར་ཤུགས་མའི་སྦྱོར་བས།། 
བྲང་འགྲོའི་འཁོར་ལོ་བཤད་པར་བྱ།། 
པྲེ་ཏ་པུ་རིར་བྱང་ཡན་ལག།
དགའ་བ་ཞེས་བྱ་མདོར་བསྡུས་པས།། 
སྟོབས་རྣམས་ཐམས་ཅད་རེངས་བྱེད་པ།། 
འཁོར་ལོས་སྒྱུར་སོགས་ལས་ཅན་ནོ།། 
ཡུང་བ་རྒྱ་སྐྱེགས་བསྲེས་པ་ཡིས།། 
འཁྲུལ་འཁོར་ཐོད་པ་ལ་བྲི་བྱ།། 
སྤྱོད་དོ་དུས་ནི་ཐམས་ཅད་དུ།། 
ལྟེ་བ་སོགས་སུ་ཕྱེད་བཅས་གསུམ།། 
རོ་ལངས་ཀྱི་ནི་གཟུགས་བདག་ཉིད།། 
འགྲོ་དང་འོང་བ་རེངས་བྱེད་པའོ།། 
བུད་མེད་ཕྱག་རྒྱ་བཟང་བཅས་པས།། 
རིམ་གྱིས་དབུགས་ནི་དབྱུང་བར་བྱ།། 
ཀུན་བདག་གཙོ་བོ་རྣམ་པར་ཤེས།། 
བདེ་བ་རྣམས་སུ་ཐིམ་པར་འགྱུར།། 
དེ་ནི་གཡོ་བར་མི་འགྱུར་ཏེ།། 
བློ་ལྡན་དུས་རྣམས་ཐམས་ཅད་དུའོ།། 
འདི་ཡི་བྱ་བ་ཀུན་མེད་པ།། 
བྱས་པའི་བདག་ཉིད་རབ་འབྱུང་བ།། 
ལས་ཀྱིས་སངས་རྒྱས་ཀྱི་ནི་ཞིང་།། 
དེ་ཡི་གནས་ནི་དཔག་པར་བྱ།། 
རྣལ་འབྱོར་པས་དངོས་གང་གང་དྲན།། 
དེ་དེ་ད་ལྟར་རེངས་པར་བྱེད།། 
དེ་ཡི་ལས་ཀྱིས་སྤྱོད་པ་ཡིས།། 
སླར་ཡང་ལས་གཞན་དྲན་མི་བྱ།། 
དེ་དང་དེར་ནི་བྱང་ཆུབ་ཆེ།། 
སྐྱེ་བོ་ཐམས་ཅད་བྱེད་པར་འགྱུར།། 
སླར་ཡང་ཡོངས་སུ་མྱ་ངན་འདས་པའང་།། 
བྱས་ནས་བདེ་བ་ཆེ་ལས་འཇུག།
རཱི་ནི་འདོད་ཆགས་རང་བཞིན་འདིར།། 
སྐྱེ་བོ་ཐམས་ཅད་བྱེད་པའོ།། 
བྱང་ཆུབ་ཡན་ལག་དགའ་ལས་སྐྱེས།། 
རང་བཞིན་དེར་ནི་བྱུང་བ་ཡིན།། 
འཁོར་ཤུགས་མ་ཡི་གནས་བཞུགས་ཏེ།། 
དེ་ལྟར་རེངས་པའི་ལས་བྱའོ།། 
ཁ་དོག་དབྱིབས་ནི་སྔོན་གྱི་སྟེ།། 
འཁོར་ལོའི་དབུས་སུ་བསྒོམ་པར་བྱ།། 
སྔགས་དང་དབྱིབས་དང་ཆོས་བདག་ཉིད།། 
དེ་ཡི་གནས་ལ་འབྱུང་བར་འགྱུར།། 
ཨོཾ་ཀྲོ་སུ་དྷ་མེ་བི་རུ་གྲ་ཀ་ཧ་མ་དྷཱ་པི་ར་ཏ་ཎཱ་ནཱ་ཡ་དཱ་ཧཱུྃ་ཡ་ཧཱུྃ་ཧཱུྃ་ཕ་ཧཱུྃ་ཊ་ཕ་ཕ་ཊ་ཊ་ཕ་སྭཱ་ཊ་ཧཱ་སྭཱ་ཧཱ།
ཨོཾ་ཙཀྲ་བེ་གེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ལྷ་མོ་ཆེན་མོ་གསང་སྔགས་འདི།། 
མཆོག་ལས་ཤེས་རབ་ཐབས་བདག་ཉིད།། 
འཁོར་ལོའང་སྔོན་གྱི་བཤད་པ་སྟེ།། 
གཅིག་གིས་དམན་པའི་ལྔ་བཅུའི་བདག།
ཐོག་མར་རྣམ་པར་སྣང་མཛད་དེ།། 
སུ་ཡིག་སླར་ཡང་གཉིས་པར་རོ།། 
གསུམ་པའི་དུམ་བུར་མྦྷ་སྦྱིན་བྱ།། 
ནི་ཡིག་བཞི་པར་དེ་བཞིན་ནོ།། 
ལྔ་པར་སུ་ཡིག་སྦྱིན་པར་བྱ།། 
སླར་ཡང་དྲུག་པར་མྦྷའི་ཡིག་གོ།
ཧཱུྃ་ཡིག་བདུན་པར་སྦྱིན་བྱ་སྟེ།། 
རླུང་གི་ཡི་གེ་བརྒྱད་པར་རོ།། 
གྲི་ཡིག་དགུ་པར་སྦྱིན་པར་བྱ།། 
བཅུ་པར་ཧྞ་ཡིག་དེ་བཞིན་ནོ།། 
བཅུ་གཅིག་པ་རུ་པ་སྦྱིན་ཏེ།། 
དེ་ནས་བཅུ་གཉིས་པར་ཡ་ཡིག།
ཧཱུྃ་གི་ཡི་གེ་བཅུ་གསུམ་པར།། 
བཅུ་བཞི་པ་རུ་ཧཱུྃ་ཡིག་གོ།། 
པ་ཡི་ཡི་གེ་བཅྭ་ལྔ་པར།། 
བྃ་ཡིག་བཅུ་དྲུག་པར་དགོད་བྱ།། 
བི་ཡི་ཡི་གེ་བཅུ་བདུན་པར།། 
སླར་ཡང་དྱཱ་ཡིག་བཅྭ་བརྒྱད་པར།། 
གཅིག་གིས་དམན་པའི་ཉི་ཤུར་རཱ།། 
ཉི་ཤུ་པ་ལ་ཧཱུྃ་སླར་དགོད།། 
ཉི་ཤུ་གཅིག་པར་དེ་ཉིད་སྦྱིན།། 
ཧྞ་ཡིག་ཉི་ཤུ་གཉིས་པར་དགོད།། 
ག་ཡིག་ཉི་ཤུ་གསུམ་པར་ཏེ།། 
ཉི་ཤུ་བཞི་པར་ཕཊ་ཡིག་གོ།། 
ཉི་ཤུ་དྲུག་པར་ཛ་ཡིག་སྦྱིན།། 
ཧཱུྃ་ཡིག་ཉི་ཤུ་བདུན་པར་རོ།། 
ཉི་ཤུ་བརྒྱད་པར་ཕཊ་ཡིག་སྟེ།། 
གྲི་ཡིག་ཉི་ཤུ་དགུ་པ་ལའོ།།།། 
སུམ་ཅུ་པ་ལ་བྷ་ཡིག་སྟེ།། 
སུམ་ཅུ་གཅིག་པར་ཧཱུྃ་ཡིག་གོ།། 
སུམ་ཅུ་གཉིས་པར་དེ་ཉིད་སྦྱིན།། 
ཧཱུྃ་ཡིག་སུམ་ཅུ་གསུམ་པར་རོ།། 
ཕཊ་ཡིག་སུམ་ཅུ་བཞི་པར་ཏེ།། 
སུམ་ཅུ་ལྔ་པར་ཨོཾ་དགོད་བྱ།། 
སུམ་ཅུ་དྲུག་པར་དེ་ཉིད་སྦྱིན།། 
སུམ་ཅུ་བདུན་པར་ཧོ་དེ་བཞིན།། 
ཡ་ཡི་གསུམ་ཅུ་རྩ་བརྒྱད་པར།། 
སུམ་ཅུ་རྩ་དགུ་པ་ལ་ནི།། 
བཞི་བཅུ་པ་ལ་ཨཱ་སྦྱིན་བྱ།། 
བཞི་བཅུ་གཅིག་པུ་ལ་ནི་ཨོཾ།། 
གྲི་ཡིག་བཞི་བཅུ་གཉིས་པར་ཏེ།། 
བཞི་བཅུ་གསུམ་པར་ཕཊ་དགོད་བྱ།། 
ཧཱུྃ་ཡིག་བཞི་བཅུ་བཞི་པར་ཏེ།། 
བཞི་བཅུ་རྩ་ལྔ་པ་རུ་ཧཱུྃ།། 
བཞི་བཅུ་དྲུག་པར་ཧཱུྃ་སྦྱིན་བྱ།། 
བཞི་བཅུ་རྩ་བདུན་པ་ལ་ཧྞ།། 
གྲི་ཡིག་བཞི་བཅུ་བརྒྱད་པར་ཏེ།། 
གཅིག་དམན་ལྔ་བཅུ་པ་ལ་ཧྞ།། 
དེ་ལྟར་འཁྲུལ་འཁོར་འཁོར་ལོ་ནི།། 
མགྲིན་པ་ལས་སྐྱེས་རྟག་དགོད་བྱ།། 
རེངས་པ་ཐམས་ཅད་ལུས་ཆེན་ལས།། 
སྲོག་ནི་རྡོ་རྗེའི་རང་བཞིན་ཆེ།། 
སྦྱོར་བར་བྱས་པ་གང་དེ་ལྟར།། 
སེམས་ཅན་གནོད་བྱེད་རེངས་པའོ།། 
གྲོལ་བ་སེམས་ཅན་ཐམས་ཅད་ལ།། 
རྣལ་འབྱོར་པའི་ཡང་ཡིད་ཀྱིས་སོ།། 
ལོ་གཅིག་ཏུ་ནི་གོམས་པ་ལས།། 
འགྲུབ་འགྱུར་འདི་ལ་ཐེ་ཙོམ་མེད།། 
ཉེ་བ་ཡི་ནི་སྙིང་པོའི་སྔགས།། 
རེའུ་མིག་དབུས་མར་ཡང་དག་བྲི།། 
བསྒྲུབ་བྱའི་མིང་ནི་ནང་བཅུག་ནས།། 
རླུང་དང་རྣམ་ཤེས་ཐིམ་པར་བྱ།། 
བྲང་འགྲོ་འཁྱིལ་པར་གྲགས་པ་སྟེ།། 
འཁྲུལ་འཁོར་ཡང་ལུས་ཅན་རྣམས་ཀྱིའོ།། 
རི་བོ་ཕུང་པོར་འགྲོ་བ་སྟེ།། 
བྱང་ཆུབ་སེམས་ནི་ཐོད་པའོ།། 
དེ་ཡི་སྟེང་དུ་སྟེར་བ་ཉིད།། 
མཁས་པ་འཁྲུལ་འཁོར་གང་གིས་སོ།། 
ཡི་གེ་ཐམས་ཅད་རང་བཞིན་ཏེ།། 
ཉིན་ཞག་ལས་ཀྱང་ཤེས་པར་བྱ།། 
སེམས་ཀྱི་བྲན་པོ་ཆེན་པོ་ཡི།། 
དབའ་རླབས་རེངས་པར་བྱ་བ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འཁོར་ལོའི་ཤུགས་ཅན་མའི་རེངས་པར་བྱ་བའི་ལས་དཔའ་བོ་དང་གཉིས་སུ་མེད་པའི་སྦྱོར་བའི་མཚན་ཉིད་ཀྱི་རང་བཞིན་ཞེས་བྱ་བའི་ཆོ་གའི་ལེའུ་སྟེ་བཞི་བཅུ་རྩ་གཉིས་པའོ།།།། 
དེ་ནས་དུམ་སྐྱེས་མའི་སྦྱོར་བས།། 
ཇི་ལྟའི་ལས་ནི་གསལ་བཤད་བྱ།། 
ལས་ཐམས་ཅད་པའི་ཐབ་བྱས་ནས།། 
ཇི་ལྟའི་ཆོ་གས་སྦྱིན་སྲེག་སྟེ།། 
ལས་ཀྱི་ཆོ་ག་རྣམས་མཐོང་བས།། 
བསྐྲད་པའི་ལས་ནི་བསྒྲུབ་པར་བྱ།། 
གྲི་ཧ་དེ་བ་ཏཱ་གནས་སུ།། 
ཤིན་སྦྱངས་བྱང་ཆུབ་ཡན་ལག་ཏུའོ།། 
ནམ་མཁའི་བུ་གའི་བྱང་སེམས་ཀྱང་།། 
འཛིན་པ་ཆེན་པོ་སྟེང་འཕེན་འགྱུར།། 
བསྐམ་བྱ་ཨཿ་ཡི་རྣམ་པས་ཏེ།། 
མགོ་བོར་རྣམ་པར་གཟུང་བར་བྱ།། 
ཎྜ་ཡི་གེས་འགྲོ་བྱ་སྟེ།། 
མདའ་ཡི་ཤུགས་ཀྱིས་ཡོངས་སུ་འཁོར།། 
རླུང་གི་དཀྱིལ་འཁོར་ཅན་བསྒོམས་ནས།། 
མགོ་བོའི་དབུས་སུ་རྒྱལ་མཚན་ཏེ།། 
རྣམ་ཤེས་དེ་ནི་བསྐྱེད་པར་འགྱུར།། 
དཔག་ཚད་འབུམ་ཕྲག་སྟོང་ཕྲག་ཅན།། 
སངས་རྒྱས་ཉིད་མ་ལུས་པ་འཐོབ།། 
རྣལ་འབྱོར་པ་དེ་ས་གསུམ་དུ།། 
ཧཱ་ཧཱ་ཧེ་ཧེ་རྣམ་བརྒྱད་དུ།། 
མཁའ་འགྲོའི་སྦྱོར་བས་དགོད་པའོ།། 
མཁའ་སྤྱོད་འགྲོ་བའི་བྱ་བ་ཡིས།། 
རྣལ་འབྱོར་མ་ནི་དེར་བྱེད་དོ།། 
རང་གིས་ཆུང་རྟག་གྱེན་བགྲོད་ལས།། 
ཁྱིམ་དུ་འཆི་བར་ཤེས་པར་བྱ།། 
འཕྲོག་པ་སྡིག་པ་ཐམས་ཅད་དེ།། 
སྡང་བའི་དབང་པོའི་ཆོ་ག་ཅན།། 
སྦྱིན་བྱ་ཐེག་པ་ཆེན་པོ་ཀུན།། 
རྟག་ཏུ་སྦས་པ་མེད་རྒྱུས་སོ།། 
རྡོ་རྗེ་འཛིན་པའི་དབུགས་དབྱུང་བའང་།། 
སེམས་ཅན་ཐམས་ཅད་ལ་སྦྱོར་བྱ།། 
དེ་སྲིད་རྡོ་རྗེ་རྣལ་འབྱོར་ཆེ།། 
ཇི་སྲིད་བསྒྲུབ་བྱར་མི་སྤྱོད་པར།། 
ཤིན་ཏུ་སྦྱངས་པ་ཆོས་ཀུན་དུ།། 
ཡེ་ཤེས་ཤེས་བྱའི་བདག་ཉིད་དུ།། 
བྱང་ཆུབ་ཡན་ལག་ཉིད་ཀྱིས་བལྟ།། 
ཡིད་དེ་ཆོས་ཅན་ཐམས་ཅད་དོ།། 
དེ་ལྟར་བྱེ་བྲག་ཆོས་ཤེས་པ།། 
སངས་རྒྱས་བྱང་ཆུབ་རབ་ཏུ་བསྟན།། 
ཐེག་པ་ཆེན་པོར་བསྐྲད་པ་སྟེ།། 
སྦྱིན་སྲེག་འདི་ཡིས་རྫོགས་པར་བྱ།། 
བྱ་རོག་ཤ་གཤོག་ཆུ་རྒྱུས་དང་།། 
བྱ་རྒོད་ཚད་སྟན་མངོན་པར་ནི།། 
དེ་ཡི་སེམས་ཀྱིས་བསྲེག་པར་བྱ།། 
སངས་རྒྱས་རྣམས་ཀྱང་སྐྲོད་བྱེད་ན།། 
ས་གཞིའི་ཆུང་ངུའི་འཇིག་རྟེན་པའི།། 
སྐྱེ་འགྲོ་ཀུན་ལ་སྨོས་ཅི་དགོས།། 
སུམ་ཅུ་བདུན་བདག་ཉིད་དབུས་སུ།། 
སྔོན་དུ་བཤད་པ་ཅན་བསྒོམ་བྱ།། 
སྔགས་ཀྱི་ཡི་གེ་ལས་བྱུང་བ།། 
ཤེས་རབ་ཐབས་ཀྱི་རང་བཞིན་ཅན།། 
ཨོཾ་བུ་མ་དྷ་ཧཱ་ཀོ་ཀཱ་ཊི་ཤ་ས་ཏི་ཧ་ཡ་སྲ་ཀཱ་ཀྵ་ཏྨ་ཎཱ་ནེ་ནི་ཧཱུྃ་ཥྤཱ་ཧཱུྃ་ད་ཕཊ་ནཱ་ཕཊ་ཡ་སྭཱ་ཧཱུྃ་ཧཱ་ཧཱུྃ་ཕཊ་ཕཊ་སྭཱ་ཧཱ།
ཨོཾ་ཁཎྜ་རོ་ཧི་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་སྔགས་ལས་ཡང་དག་བྱུང་།། 
འཁྲུལ་འཁོར་སྔོན་བདག་ཉིད་དངོས་ཅན།། 
གཅིག་དམན་ལྔ་བཅུའི་བདག་ཉིད་ཀྱི།། 
རེའུ་མིག་གནོད་མཛེས་སྔགས་གནས་སུ།། 
རྣམ་པར་སྣང་མཛད་ཐོག་མར་ཏེ།། 
གཉིས་པར་དེ་ཉིད་སྦྱིན་པར་བྱ།། 
ཨཱ་ཡིག་གསུམ་པར་སྦྱིན་བྱ་སྟེ།། 
བཞི་པར་ན་ཡི་ཡི་གེའོ།། 
ལྔ་པ་ཡ་ཡི་ཡི་གེའོ།། 
དྲུག་པར་ཡ་ཡིག་སྦྱིན་བྱ་སྟེ།། 
བདུན་པར་སུ་ཡི་ཡི་གེའོ།། 
བརྒྱད་པར་ཕཊ་ཀྱི་ཡི་གེ་སྟེ།། 
དགུ་པར་སུ་ཡིག་དེ་བཞིན་ནོ།། 
བཅུ་པར་རྣམ་པར་སྣང་མཛད་དེ།། 
གྲི་ཡིག་བཅུ་གཅིག་པར་དགོད་བྱ།། 
བཅུ་གཉིས་པ་ལ་ཧྞཱ་ཡིག་གེ།། 
བཅུ་གསུམ་པ་ལ་མྦྷ་ཡི་ཡིག།
བཅུ་བཞི་པ་ལ་ནའི་ས་བོན།། 
བཅྭ་ལྔར་ཧཱུྃ་གཉིས་དེ་བཞིན་ནོ།། 
བཅུ་དྲུག་པ་ལ་ཧཱུྃ་ཕཊ་ཏེ།། 
བཅུ་བདུན་པ་ལ་རྣམ་སྣང་མཛད།། 
བཅྭ་བརྒྱད་པ་ལ་ཧྞཱའི་ཡིག་གེ།། 
བཅུ་དགུ་པ་ལ་གྲི་དགོད་བྱ།། 
ཉི་ཤུ་པ་ལ་པ་ཡིག་སྦྱིན།། 
ཉི་ཤུ་གཅིག་པར་ཡ་སྦྱར་བྱ།། 
ཉི་ཤུ་གསུམ་པར་ཧཱུྃ་ཡིག་སྟེ།། 
ཉི་ཤུ་བཞི་པར་ཧཱུྃ་ཕཊ་དགོད།། 
ཧཱུྃ་ཡིག་ཉི་ཤུ་དྲུག་པར་སྦྱིན།། 
ཉི་ཤུ་བདུན་པར་ཡ་སྦྱོར་བྱ།། 
ཧཱུྃ་ཡིག་ཉི་ཤུ་དགུ་པར་ཏེ།། 
ཛ་ཡིག་དང་པོར་སྦྱིན་པར་བྱ།། 
སུམ་ཅུ་པ་ལ་དེ་ཉིད་སྦྱིན།། 
གྲི་ཡིག་སུམ་ཅུ་རྩ་གཅིག་པར།། 
སུམ་ཅུ་གཉིས་པར་ཧཱུྃ་ཡིག་སྟེ།། 
ཧྞ་ཡིག་སུམ་ཅུ་གསུམ་པར་རོ།། 
སུམ་ཅུ་བཞི་པར་གྲི་སྦྱིན་བྱ།། 
སུམ་ཅུ་ལྔ་པར་ཧོ་དགོད་བྱ།། 
སུམ་ཅུ་དྲུག་པར་རཱ་ཡིག་སྟེ།། 
སུམ་ཅུ་བདུན་པར་ཧཱུྃ་ཕཊ་གཉིས།། 
སུམ་ཅུ་བརྒྱད་པར་ཡ་ས་བོན།། 
གཅིག་དམན་བཞི་བཅུ་པ་ལ་ཡ།། 
བཞི་བཅུ་པ་ལ་ཧྞ་སྦྱིན་བྱ།། 
བཞི་བཅུ་རྩ་གཅིག་པ་ལ་ཧཱུྃ།། 
བྷ་ཡིག་བཞི་བཅུ་རྩ་གཉིས་པར།། 
བཞི་བཅུ་རྩ་གསུམ་པ་ལ་ནི།། 
བཞི་བཅུ་རྩ་བཞི་པ་ལ་དྱཱ།། 
བཞི་བཅུ་རྩ་ལྔ་པ་ལ་བི།། 
བཞི་བཅུ་རྩ་བདུན་པ་ལ་ཝཱན།། 
བཞི་བཅུ་རྩ་བརྒྱད་པ་ལ་ག།
མྦྷ་ཡིག་བཞི་བཅུ་དགུ་པར་ཏེ།། 
འཁྲུལ་འཁོར་རོ་ལངས་སུ་གཞུག་བྱ།། 
ལེའུ་ཚེ་ལྔ་རུ་བསྒྲུབ་བྱ་དང་།། 
རྣལ་འབྱོར་མ་དྲུག་གོ་ཆར་བཅས།། 
གསང་སྔགས་ནང་དུ་ཆུད་བྱ་སྟེ།། 
རོ་ལངས་ཁ་རུ་དགོད་པར་བྱ།། 
གང་དང་གང་གི་མིང་གིས་ནི།། 
འཁྲུལ་འཁོར་བརྩེ་ཆེན་གྱིས་བྲེ་བྱ།། 
དེ་དང་དེ་ཡིར་ཤེས་བྱ་སྟེ།། 
མཁས་པ་ཡིས་ནི་བསྐྲད་པའོ།། 
གསང་བ་ཆེན་པོ་མི་བསྟན་ནོ།། 
སྐྱེ་བ་འདི་ཉིད་ལ་འགྲུབ་པའོ།། 
གསང་སྔགས་བརྗོད་པ་མ་བྱས་ཤིང་།། 
བསྒོམ་བྲལ་རྣལ་འབྱོར་པ་ཡང་ངོ།། 
བླ་མ་རྣལ་འབྱོར་མའི་གནང་བས།། 
ཁྱབ་བདག་ཇི་ལྟར་འདོད་པར་སྤྱོད།། 
དེ་ཕྱིར་བླ་མ་བསྙེན་བྱ་ཞིང་།། 
བདག་ཆེན་རྣམས་ཀྱིས་མཉེས་པར་བྱ།། 
དེ་ཡིས་དགྱེས་པས་འཐོབ་པ་སྟེ།། 
ལས་ཀྱིས་བྱང་ཆུབ་འབྱུང་བའོ།། 
འཁྲུལ་འཁོར་འཆར་བའི་དུས་སུ་ནི།། 
མགོ་བོར་རྣམ་པར་བསྒོམ་པར་བྱ།། 
དེས་མངོན་གྲུབ་པར་ཤེས་བྱ་སྟེ།། 
དུས་གཞན་རྣམས་སུ་འགྲུབ་པ་མིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་དུམ་སྐྱེས་མའི་རབ་ཏུ་སྦྱོར་བ་སྒོམ་པའི་འཁྲུལ་འཁོར་གྱི་འཁོར་ལོ་བསྐྲད་པའི་ལས་རྣལ་འབྱོར་མ་དྲུག་གི་གོ་ཆའི་སྔགས་ཀྱི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་བཞི་བཅུ་རྩ་གསུམ་པའོ།།།། 
དེ་ནས་རོ་ལངས་ཟུང་གི་ནི།། 
སྡང་བྱེད་འཁྲུལ་འཁོར་དེ་བཞིན་དུ།། 
ཆང་འཚོང་མ་ཡི་རབ་སྦྱོར་བས།། 
མདོར་བསྡུས་པ་ཡིས་རབ་བཤད་བྱ།། 
སཽ་རཱཥྚ་ཡི་གནས་བསྒྲུབས་ནས།། 
ཡན་ལག་རབ་ཏུ་རྣམ་འབྱེད་ཆོས།། 
བྱང་ཆུབ་ཐེ་ཚོམ་མེད་འཐོབ་པར།། 
མཆོག་གི་འདོད་མ་ཤེས་པར་བྱ།། 
མྱོས་བྱེད་ཆེན་པོར་སྦྱོར་བྱེད་པར།། 
ཤཽ་ཡི་ཡི་གེས་རབ་ཏུ་བཤད།། 
བཅུད་ལེན་དངོས་པོ་དམ་པ་ཡང་།། 
མཆོག་གི་པདྨ་དག་ཏུ་འཛིན།། 
སྨིན་མའི་དབུས་སུ་སྣལ་མ་གང་།། 
རྡོ་རྗེ་ནོར་བུའི་ནང་ཕྱིན་ནས།། 
སྙོམས་པར་འཇུག་ལས་སྐྱེ་བཞིན་པར།། 
ཎྜི་ཡིག་རང་གིས་རེག་མི་བཏུ།། 
རེག་མེད་དེར་ནི་རྣམ་ཤེས་ཀྱིས།། 
མཆོག་གི་ཆུ་མོ་བཏུང་བར་བྱ།། 
བདག་མེད་པ་ཡི་ནང་དུ་སྟེ།། 
དེ་ནི་ནཱི་ཡི་ཡི་གེས་བཤད།། 
ཡེ་ཤེས་འདི་འདྲ་བཏུང་བྱས་པས།། 
དབང་པོ་ཐམས་ཅད་རབ་མྱོས་ཏེ།། 
དབྱེ་བ་དེ་ཚེ་དེ་རྣམས་སུ།། 
ཡིད་ཀྱིས་རྩོད་པ་བྱེད་པར་འགྱུར།། 
བདེ་བ་ཆེན་པོ་ལ་རོལ་པ།། 
སཽ་ཡིཾ་ཡི་གེ་བདག་གིས་བཤད།། 
རོ་མ་བསྡམས་པའི་སྦྱོར་བ་ཡིས།། 
མ་མཆུ་འཇིབ་པར་བྱ་བ་ཡིན།། 
རྟ་དང་མ་ཧེའི་འཁྲུལ་འཁོར་དུ།། 
དབྱེ་བ་སྲོག་དང་ཐུར་སེལ་ལའོ།། 
ཥྚ་ཡིག་ཚིགས་པ་ཐམས་ཅད་དུ།། 
ཤེས་པར་བྱེད་པར་ཐེ་ཙོམ་མེད།། 
ཡན་ལག་རབ་ཏུ་རྣམ་འབྱེད་དེས།། 
ཆོས་བདག་མེད་པའི་བྱང་ཆུབ་རྟོགས།། 
འདི་དང་ལྡན་པའི་རྣལ་འབྱོར་གྱིས།། 
དབྱེ་བ་དང་ནི་གསད་པ་སྟེ།། 
དབང་པོ་དང་ནི་ཡུལ་ཐམས་ཅད།། 
མི་བསྐྱོད་པ་ཡི་འཇིག་རྟེན་སྤྱོད།། 
བརྩེ་བས་དེ་རྣམས་བསད་པ་ཡིས།། 
བདག་ཉིད་ཀྱིས་ནི་གྲོལ་རྒྱུ་ཅན།། 
དཀྱིལ་འཁོར་འཁོར་ལོའི་དབུས་སུ་ནི།། 
མཆོག་གི་གཙོ་མོ་བསྒོམ་པ་ཡིན།། 
སྨིན་དབུས་ཕྱོགས་སུ་གཟུགས་རྣམས་ནི།། 
དཀར་བའམ་དམར་དང་མཚོན་ཆ་རྣམས།། 
དེའི་དུས་ཉིད་དུ་ཡང་དག་བྱུང་།། 
སུམ་ཅུ་རྩ་བདུན་ཡིག་རྣམས་སུ།། 
ཤེས་རབ་ཐབས་ཀྱི་བདག་ཉིད་གཟུགས།། 
མཆོག་གི་གཙོ་བོ་ཤེས་པར་བྱ།། 
ཨོཾ་ས་ཛྙཱ་རྦ་ནཱ་ཀ་མྲྀ་རྨ་ཏ་པྲ་བ་བཪྵཱ་རྟ་པ་ནཱ་ཎཱ་ཡ་ཡ་ནེ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ་སྭཱ་སྭཱ་ཧཱ་ཧཱ།། 
ཨོཾ་ཤཽཎྜི་ནཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
བསྒོམ་བདག་ཉིད་ཅན་རྣལ་འབྱོར་ཆེས།། 
ཇི་ལྟར་ཡིད་འདོད་ལས་བྱ་སྟེ།། 
དུར་ཁྲོད་སོལ་བའི་སྣག་ཚ་ཡིས།། 
མི་ཡི་རུས་པས་བྲི་བར་བྱ།། 
སྨན་ཐམས་ཅད་ཀྱི་རྒྱུ་སྐར་ནི།། 
རྒྱལ་སོགས་ཁམས་རྣམས་མཉམ་པས་སོ།། 
འཁོར་ལོ་མངོན་དུ་བརྗོད་པ་སྟེ།། 
དུམ་བུའང་གཅིག་དམན་ལྔ་བཅུའོ།། 
ཕན་ཚུན་ཟུང་གི་གསང་སྔགས་སུ།། 
ཡི་གེའང་མཁས་པས་དགོད་པར་བྱ།། 
གྲྭ་བཞིར་རྣམ་པར་སྣང་མཛད་དེ།། 
སྒོ་བཞི་རྣམས་ནི་སྟོང་པའོ།། 
ལྷག་མ་ཐོག་མའི་ཕྲེང་ལ་ནི།། 
དུམ་བཞི་རྣམས་སུ་རིམ་པས་གང་།། 
ཧྞ་སུམྦྷ་གྲི་དགོད་པར་བྱ།། 
དེ་ལ་གཉིས་པའི་དུམ་བདུན་ལ།། 
གྲི་ཡ་ཧོཿ་གྲི་བྷ་ག་པ་ཡ།། 
བཱ་ན་བི་ཕཊ་རིམ་བཞིན་བྲི།། 
གསུམ་པ་དབུས་མའི་ལོགས་སུ་ནི།། 
གསུམ་གསུམ་རྣམས་ནི་སྦྱིན་བྱ་སྟེ།། 
ཕཊ་ཧྞ་ཧཱུྃ་ཧཱུྃ་ཧྞཱ་སྦྱིན་བྱ།། 
བཞི་པར་དབུས་ལས་ཐམས་ཅད་དུ།། 
ཕྱོགས་སུ་རེ་རེ་དོར་བ་དང་།། 
གཡས་དང་གཡོན་གྱི་སྒོ་གཉིས་ཀྱི།། 
དབུས་སུ་ཡི་གེ་གཉིས་གཉིས་ཏེ།། 
པ་ཡ་དྱཱ་རཱ་སྦྱིན་པར་བྱ།། 
ཕྲེང་ལྔ་པ་ལ་དགོད་བྱ་བ།། 
དབུས་མའི་ལོགས་སུ་གསུམ་གསུམ་སྟེ།། 
ཧཱུྃ་པ་ཡ་ཧཱུྃ་ཧཱུྃ་གྲི་སུ་དགོད་དེ།། 
འདི་རྣམས་ཇི་ལྟའི་འདིར་རིམ་པས།། 
དྲུག་པའི་ཕྲེང་ལ་ཤེས་བྱ་བའོ།། 
ཧྞ་ཨན་ཧཱུྃ་ཧཱུྃ་ཧཱུྃ་ཕཊ་དེ་བཞིན།། 
ཕཊ་ཛ་ཧཱུྃ་ཕཊ་རིམ་ཇི་ལྟར།། 
སྔགས་ཐམས་ཅད་ནི་སྦྱིན་བྱ་བ།། 
དུམ་བུ་བདུན་པ་རྣམས་ལ་བཤད།། 
སྒོ་སྤངས་པ་ལ་རིམ་པ་ཡིས།། 
སྦྱིན་བྱ་ཧཱུྃ་ཧཱུྃ་མྦྷ་ཧཱུྃ།། 
འཁྲུལ་འཁོར་ཆེན་པོའི་ཆེན་པོའོ།། 
དབུས་ཀྱི་དུམ་བུ་ལྔ་རྣམས་དང་།། 
དེ་བཞིན་དུ་ནི་སྒོ་བཞི་རུ།། 
བསྒྲུབ་བྱའི་མིང་ནང་བཅུག་པ་ཡི།། 
རྐང་པ་བརྒྱ་པའི་སྔགས་བཅས་པའོ།། 
རོ་ལངས་འཐབ་པར་འགྱུར་བ་ནི།། 
མཁས་པ་ཡིས་ནི་གཟུང་བྱའོ།། 
དེ་དག་ལྟོ་བར་འཁྲུལ་འཁོར་ཏེ།། 
འགྲུབ་འགྱུར་འདི་ལ་ཐེ་ཚོམ་མེད།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཆང་འཚོང་མའི་རབ་ཏུ་སྦྱོར་བས་དབྱེ་བའི་མཚན་ཉིད་ཀྱི་ཆོ་གའི་འཁྲུལ་འཁོར་གྱི་འཁོར་ལོའི་རང་བཞིན་ཞེས་བྱ་བ་སྟེ་ལེའུ་བཞི་བཅུ་རྩ་བཞི་པའོ།།།། 
དེ་ནས་འཁོར་ལོའི་གོ་ཆ་མའི།། 
ཏིང་འཛིན་གསལ་བར་བཤད་བྱ་སྟེ།། 
འཁོར་ལོའི་གོ་ཆ་མའི་སྦྱོར་བས།། 
ལྐུགས་པར་བཅིང་བའི་སྦྱོར་བའོ།། 
གསེར་གླིང་གི་ནི་གནས་དང་ནི།། 
དེ་ནས་དྲན་བྱང་ཆུབ་ཡན་ལག།
སྲིན་པོའི་རྣམ་པའི་འཁྲུལ་འཁོར་ཏེ།། 
ཆོ་ག་གཞན་དུ་རབ་འཇུག་འགྱུར།། 
སྤྱི་གཙུག་མཐིལ་གྱི་ས་གཞི་ལ།། 
མཁས་པ་ཡིས་ནི་བྱ་བ་ཡིན།། 
ལྷ་དང་ལྷ་མིན་འཐབ་མོ་ཆེར།། 
མི་སྨྲར་གྱུར་ཏོ་མིའི་འཇུག་པ།། 
དེ་ཡི་དུས་སུ་གཟུགས་ཆེན་པོ།། 
འཁོར་ལོའི་ཏིང་ངེ་འཛིན་གྱིས་བལྟས།། 
ཡི་གེ་གཉིས་ཀྱིས་འཆད་པ་ནི།། 
གཡོ་བའི་སེམས་ནི་འཆིང་བ་སྟེ།། 
གནོན་པ་རྣམ་པར་ཤེས་པའི་ཆོས།། 
གཟུགས་ཀྱི་དབུས་སུ་ཐིམ་པར་གྱིས།། 
རྒྱུད་དུ་དམ་པའི་ཆོས་བསྟན་པ།། 
འདིར་ནི་ཕྱག་རྒྱ་གཉིས་ཀྱིས་བཤད།། 
དེ་བཞིན་སྔོན་གྱི་སྤྱོད་པས་ཀྱང་།། 
སྦྱོར་བའི་ཕྱག་རྒྱ་སྤྱོད་པར་འགྱུར།། 
ཐམས་ཅད་མན་ངག་ལེའུ་རུ།། 
དེ་ཡི་རྒྱུ་ཅན་བསྒོམས་པ་ཡིས།། 
རིམ་པས་འདི་ཀུན་ཟབ་མོར་ནི།། 
བདག་ཉིད་ཀྱིས་ནི་བསང་བྱས་ཏེ།། 
ནམ་མཁའ་མཁའ་མེད་ནམ་མཁའ་ཆེ།། 
ཤིན་ཏུ་ནམ་མཁའ་ནམ་མཁའི་མིན།། 
གྱེན་དུ་ཕྱོགས་པའི་རྩར་འབབ་སྟེ།། 
ཇི་སྲིད་རི་མོ་མི་མཐོང་བར།། 
དེ་སྲིད་རྒྱུན་མི་འཆད་པར་འཐོབ།། 
དགའ་སྐྱེས་བདེ་བའང་ཅིས་མི་འབབ།། 
དངོས་དང་དངོས་མེད་འདྲེས་པ་ཡིས།། 
སྐྱེ་བོ་ཀུན་ནས་བྱུང་བ་ཡིན།། 
དངོས་མེད་གཟུགས་བདག་ཉིད་མ་ཡིན།། 
དངོས་མེད་ཐམས་ཅད་ལས་སྐྱེས་བདེ།། 
ལམ་ལ་གནས་པར་འཁྱེར་འགྱུར་ཏེ།། 
གང་དེར་ཇི་ལྟར་དེ་བཞིན་ནོ།། 
ཡེ་ཤེས་ལྐུགས་པ་བཞིན་དུ་གནས།། 
འཆིང་བ་རང་གི་ཕྱག་རྒྱ་སྐྱེས།། 
འདི་ཡིས་ལྐུགས་པར་འགྲོ་བ་སྟེ།། 
དགྲ་བཞིན་དུ་ནི་ཀུན་ལ་འབིགས།། 
རྡོ་རྗེ་འཛིན་ཀྱང་ལྐུགས་ཉིད་ན།། 
སྐྱེ་འགྲོ་ཕྲ་མོ་སླར་ཅི་དགོས།། 
ཐམས་ཅད་རིག་པས་བྱེད་པོ་བྱེད།། 
བྱེད་པོ་གཞན་ནི་སྲིད་མ་ཡིན།། 
ཡིད་བཟང་མ་དང་གང་ཟག་ཉིད།། 
བདག་མེད་རིག་འགྱུར་སྐད་ཅིག་ལས།། 
རྡོ་རྗེ་ཐེག་པར་དེ་ཚེ་གནས།། 
རང་བཞིན་བདག་མེད་པར་འདོད་དོ།། 
བརྗོད་པ་བདག་མེད་བརྗོད་པ་ཡང་།། 
རྣལ་འབྱོར་མཐོང་བས་འབྱུང་མི་འགྱུར།། 
དེ་ལས་ལངས་པའི་རྣལ་འབྱོར་ཆེ།། 
ཧྞ་ཡིག་གཞན་དངོས་རྣམས་ཀྱིས་མིན།། 
གཉིས་དག་བསྲུབ་ཅིང་བསྲུབ་པ་ནི།། 
དང་པོ་སྤྱི་གཙུག་རྐང་མཐར་རོ།། 
རྣམ་གཉིས་རྗེས་སུ་སྦྱོར་བ་ཡིས།། 
དབུས་ཀྱི་མདའ་ནི་སྔགས་སྐྱེས་སོ།། 
མཚོན་བྱ་མཚོན་པས་གང་མཚོན་པ།། 
མཚོན་པར་བྱ་དང་མཚོན་བྱེད་མེད།། 
བད་སྣལ་ལྟ་བུའི་སྐུད་པ་ནི།། 
རྣལ་འབྱོར་པ་ཡིས་མཐའི་གནས་ཕྱིན།། 
མདའ་དང་གཞུ་ནི་མི་མཐོང་སྟེ།། 
གང་དུ་བཏང་ཞིང་འགྲོ་བར་བྱ།། 
དེ་ཚེ་སྲོག་ཀུན་ལྐུགས་པར་ནི།། 
འགྱུར་བ་འདི་ལ་ཐེ་ཚོམ་མེད།། 
དཀྱིལ་འཁོར་འཁོར་ལོ་བསྒོམ་པ་སྟེ།། 
དེ་ཡི་དབུས་སུ་འདི་དགོད་པ།། 
འཁོར་ལོའི་གོ་ཆ་མ་ལྷ་མོ།། 
མདོག་དང་དབྱིབས་ནི་སྔོན་གྱི་ཅན།། 
སྔགས་ཡིག་རྣམས་ལས་བྱུང་བ་ནི།། 
ཤེས་རབ་ཐབས་བདག་ཉིད་ཅན་མཆོག།
ཨོཾ་ས་བ་རྦ་ནྡྷ་བི་ན་ཀ་ཀ་ལ་རཱ་པ་ཡ་བྷ་ཧཱུྃ་ཉྫ་ཧཱུྃ་ན་ཕ་ཀ་ཊ་རཱ་ཕ་ཡ་ཊ་ཧཱུྃ་སྭཱ་ཧཱུྃ་ཧཱ་ཕཊ་ཕཊ་སྭཱ་ཧཱ།
ཨོཾ་ཙ་ཀྲ་བརྨི་ཎཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱ་སྔགས་རབ་སྦྱོར་བདག་ཉིད།། 
ལྐུགས་པའི་རྣམ་ཤེས་བསྒྲུབ་པར་བྱ།། 
སྔོན་གྱི་འཁྲུལ་འཁོར་བྲིས་ནས་ནི།། 
གསང་སྔགས་ཕྲེང་བ་འདི་དགོད་བྱ།། 
ཐོག་མར་རྣམ་པར་སྣང་མཛད་དེ།། 
གཉིས་པར་ཝན་ནི་རྣམ་པར་སྦྱིན།། 
བི་ཡིག་གསུམ་པར་སྦྱིན་པར་བྱ།། 
བཞི་པར་ཧཱུྃ་གི་ཡི་གེའོ།། 
ལྔ་པར་བྱ་ཡི་ཡི་གེ་སྟེ།། 
དུམ་བུ་དྲུག་པར་རཱ་སྦྱིན་བྱ།། 
བདུན་པར་གྲི་ཡི་ཡི་གེ་སྟེ།། 
བརྒྱད་པར་ག་ཡི་ཡི་གེའོ།། 
དགུ་པར་མྦྷ་ཡི་ཡིག་སྦྱིན་བྱ།། 
བཅུ་པར་ཧྞ་ཡིག་སླར་དགོད་དོ།། 
གྲི་ཡིག་བཅུ་གཅིག་པ་རུ་སྟེ།། 
ཧཱུྃ་ཡིག་བཅུ་གཉིས་དགོད་པར་བྱ།། 
བཅུ་གསུམ་པ་རུ་གྲི་ཡིག་སྟེ།། 
བཅུ་བཞི་པ་ལ་ཛ་ཡིག་གོ།། 
བཅོ་ལྔ་པ་ལ་བྷ་ཡིག་སྟེ།། 
པ་ཡ་གཉིས་དགོད་བཅུ་དྲུག་པར།། 
བཅུ་བདུན་པ་ལ་སུ་ཡིག་སྟེ།། 
ཕ་ཡིག་བཅྭ་བརྒྱད་པར་དགོད་བྱ།། 
གཅིག་ཉུང་ཉི་ཤུར་ཧཱུྃ་སྦྱིན་ནོ།། 
ཉི་ཤུ་པ་ལ་ཊའི་ཡི་གེ།། 
ཉི་ཤུ་གཅིག་པར་ཡི་གེ་ཧཱུྃ།། 
ཉི་ཤུ་གཉིས་པར་ཧཱུྃ་འགྱུར་རོ།། 
ཉི་ཤུ་གསུམ་པར་གྲི་ཡིག་སྟེ།། 
ཧཱུྃ་ཡིག་ཉི་ཤུ་བཞི་པར་རོ།། 
ཉི་ཤུ་དྲུག་པར་ཊ་ཡིག་སྦྱིན།། 
ཉི་ཤུ་བདུན་པར་ཕའི་ཡི་གེ།། 
ཧཱུྃ་ཡིག་ཉི་ཤུ་བརྒྱད་པར་ཏེ།། 
ཧོཿ་ཡིག་ཉི་ཤུ་རྩ་དགུ་པར།། 
སུམ་ཅུ་པ་ལ་ཧྞཱ་ཡིག་སྦྱིན།། 
སུམ་ཅུ་གཅིག་པར་ཧྞ་དགོད་བྱ།། 
ཧཱུྃ་ཡིག་སུམ་ཅུ་གཉིས་པར་སྦྱིན།། 
སུམ་ཅུ་གསུམ་འདིར་མྦྷ་ཡིག་གོ།། 
སུམ་ཅུ་བཞི་པར་ཧཱུྃ་ཡིག་སྟེ།། 
དེ་ཉིད་སུམ་ཅུ་ལྔ་པར་རོ།། 
སུམ་ཅུ་དྲུག་པར་ཡི་ཡིག་སྦྱིན།། 
ཧྞཱ་ཡིག་སུམ་ཅུ་བདུན་པར་ཏེ།། 
སུམ་ཅུ་བརྒྱད་པར་པ་ཡ་གཉིས།། 
གཅིག་དམན་བཞི་བཅུ་པ་ལ་ཧཱུྃ།། 
བཞི་བཅུ་པ་ལ་ཧཱུྃ་སྦྱིན་བྱ།། 
བཞི་བཅུ་གཅིག་པར་ནི་བྷ་ཡི་གེའོ།། 
ཧཱུྃ་ཡིག་བཞི་བཅུ་གཉིས་པར་སྦྱིན།། 
བཞི་བཅུ་རྩ་གསུམ་པ་ལ་ཨོཾ།། 
ཡ་ནའི་ཡིག་གཉིས་སྦྱིན་བྱ་བ།། 
དུམ་བུ་བཞི་བཅུ་བཞི་པར་རོ།། 
བཞི་བཅུ་ལྔ་པར་ཨཱ་ན་སྟེ།། 
བཞི་བཅུ་དྲུག་པར་ཕཊ་དེ་བཞིན།། 
བཞི་བཅུ་བདུན་པ་ལ་ནི་ཨོཾ།། 
བཞི་བཅུ་རྩ་བརྒྱད་པ་ལ་ཕཊ།། 
བཞི་བཅུ་དགུ་པར་སུ་སྦྱིན་བྱ།། 
ཐམས་ཅད་ཇི་ལྟའི་རིམ་པས་སོ།། 
དུམ་བུ་དབུས་མར་བསྒྲུབ་བྱའི་མིང་།། 
ཀ་ར་ཀ་ར་སོགས་ནང་བཅུག།
ཐམས་ཅད་བསྡུས་ནས་ཤེས་བྱས་ནས།། 
ལྐུགས་པར་བཅིང་བར་བྱ་བ་ནི།། 
བྱི་བ་སྟེང་དུ་འགྲོ་བའི་སྒོར།། 
འཁྲུལ་འཁོར་གླང་རྨིག་བཅས་པར་སྦ།། 
ཨ་བ་དྷཱུ་ཏཱིར་ཡིག་བྱས་ནས།། 
དེ་ཡི་དབུས་སུ་རབ་ཏུ་གཞུག།
ཕྱོགས་ཐམས་ཅད་དུ་སྲིན་པོ་ནི།། 
བྱས་ནས་འཁྲུལ་འཁོར་བསྒྲུབ་པའོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འཁོར་ལོའི་གོ་ཆ་མའི་ལྐུགས་པར་བྱ་བའི་རབ་ཏུ་སྦྱོར་བའི་ཆོ་གའི་མཚན་ཉིད་དང་འཁོར་ལོ་སྒོམ་པ་དང་དཔའ་བོ་དང་གཉིས་སུ་མེད་པའི་རྣལ་འབྱོར་སྲིན་པོའི་རྣམ་པའི་འཁྲུལ་འཁོར་གྱི་འཁོར་ལོ་ཞེས་བྱ་བ་སྟེ་ལེའུ་བཞི་བཅུ་རྩ་ལྔ་པའོ།།།། 
དེ་ནས་ཤིན་ཏུ་དཔའ་མོའི་ལས།། 
ཞི་བར་བྱེད་པ་གསལ་བཤད་བྱ།། 
རབ་སྦྱོར་དེ་རྣམས་ཀྱིས་བྱ་སྟེ།། 
ན་ག་རར་ནི་ཡང་དག་བཞུགས།། 
བཏང་སྙོམས་བྱང་ཆུབ་ཡན་ལག་སྟེ།། 
ལྷ་ཡི་འཁོར་ལོ་རྫུ་འཕྲུལ་ཆེར།། 
དཔྲལ་བའི་གནས་སུ་ལྷ་མོ་ནི།། 
སྐྱེ་འགྲོའི་བདག་མོ་བསྒོམ་པར་བྱ།། 
དབང་གཉིས་ཡང་དག་འདུས་པ་ལས།། 
རྩ་ཆེན་པོ་ནི་བདེ་བས་གང་།། 
བཅུ་གཉིས་མཐའ་རུ་བསྐྱོད་པ་ལས།། 
འདིར་ནི་ས་བོན་གཡོ་བ་མེད།། 
དབང་པོ་ལ་སོགས་ཐམས་ཅད་ནི།། 
འདོད་ཆགས་བྲལ་བ་ཉིད་འཐོབ་འགྱུར།། 
རྣལ་འབྱོར་ཆེན་པོ་མཉམ་པའི་བདེ།། 
སླར་ཡང་བདེ་བའི་རང་བཞིན་མེད།། 
འདོད་ཆགས་ཞེ་སྡང་མུན་དྲི་མ།། 
རྣམ་བྲལ་ཕ་རོལ་སོན་པ་ཆེ།། 
འཐོབ་བོ་དགའ་བ་དེ་ཡིས་ནི།། 
སྐྱེས་བུ་དང་ནི་གཉིས་མེད་རྩེ།། 
ཐེག་པ་གསུམ་ལས་གཞན་མེད་དེ།། 
དེ་རྣམས་ཀྱིས་ནི་བལྟ་དུས་ཀུན།། 
འགྲོ་དང་ཉལ་དང་ཟ་བ་ནི།། 
རྣལ་འབྱོར་བསྒྲུབ་པས་སྤངས་པ་ཡིན།། 
དགའ་རོལ་རྩེད་མོ་རྩེ་བ་དང་།། 
གླུ་ལེན་པ་ཡིས་གོས་པ་མེད།། 
དེ་ཕྱིར་བཏང་སྙོམས་བྱང་ཡན་ལག།
གནས་སྐབས་ཀུན་རྗེས་སྤངས་པས་སོ།། 
དེ་ལྟར་ཞི་དོན་དུ་བྱས་པས།། 
དོན་ཡོད་མཐོང་བས་འགྲུབ་པར་འགྱུར།། 
གང་དང་གང་གི་སེམས་ཅན་ནི།། 
ནད་པ་ལ་སོགས་ལ་བལྟས་པས།། 
དེ་དང་དེ་ཡི་སེམས་ཅན་གྱི།། 
ཞི་བའི་ལས་ཅན་དུ་འགྱུར་རོ།། 
སངས་རྒྱས་ཉིད་ཀྱང་མྱུར་དུ་ན།། 
ཕྲ་མོའི་ལས་ནི་སྨོས་ཅི་དགོས།། 
རྣལ་འབྱོར་མ་ཡི་ཚོགས་དབུས་སུ།། 
ཤིན་ཏུ་དཔའ་མོ་བསྒོམ་པར་བྱ།། 
ལྷ་མོ་རྟག་ཏུ་མདོག་དཀར་མོ།། 
ལྷག་མ་སྔོན་མ་ལྟ་བུ་མཆོག།
གསང་སྔགས་ཕྲེང་བའི་རབ་སྦྱོར་བས།། 
ཤེས་རབ་དང་ནི་ཐབས་བྱུང་བའོ།། 
གཏོར་མ་སྦྱིན་སྲེག་ཆོ་ག་ཡིས།། 
བློ་ལྡན་ཞི་རྫས་རྣམས་ཀྱིས་ཏེ།། 
ཞོ་མར་འོ་མ་ཟས་རྣམས་ཀྱི།། 
འདིར་ནི་དགང་བླུགས་དབུལ་བར་བྱ།། 
ག་པུར་ཙནྡན་ལ་སོགས་པས།། 
འཁྲུལ་འཁོར་སྔོན་གྱི་བྲི་བར་བྱ།། 
ཨོཾ་པ་མུ་ར་ཎྜཱ་ཀྲཱྀ་བ་ཏ་ལཱི་ཡ་ལ་ནྟྲ་ག་མ་ན་ནྟྲ་ཤ་ནཱ་རཱི་ཤ་རཱ་ནཱ་ཡ་ཡ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་ཕཊ་སྭཱ་སྭཱ་ཧཱ་ཧཱ།
ཨོཾ་སུ་བཱི་རཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱ་སྔགས་ཡིག་ས་བོན་ཏེ།། 
སྐྱེ་བ་དང་ནི་གནས་པའི་རྒྱུ།། 
ཡེ་ཤེས་ས་བོན་ཐམས་ཅད་རྣམས།། 
སྔགས་པས་དཔྲལ་བ་སོགས་པར་རོ།། 
རྣལ་འབྱོར་པ་རྣམས་རྩེ་དུས་ལས།། 
བསྐྱེད་པར་འགྱུར་ཞིང་འགག་པར་འགྱུར།། 
དུམ་བུ་བཞི་བཅུ་རྩ་དགུ་རུ།། 
སྔགས་ཀྱི་ཕྲེང་བ་འདི་དགོད་བྱ།། 
དུམ་དབུས་ཕྱི་རོལ་བརྒྱད་རྣམས་སུ།། 
ཕྱོགས་མཚམས་ཇི་ལྟའི་རིམ་པ་ཡིས།། 
རྣམ་པར་སྣང་མཛད་ས་བོན་བཞི།། 
ཧཱུྃ་གི་ཡི་གེ་བཞི་རྣམས་སོ།། 
དེ་ཕྱི་དུམ་བུ་བཅུ་དྲུག་ཏུ།། 
ཕྱོགས་མཚམས་རིམ་པ་ཇི་བཞིན་པས།། 
ཧཱུྃ་ཡིག་བརྒྱད་ནི་དགོད་བྱ་ཞིང་།། 
དེ་ནས་གྲིཧྞ་གྲིཧྞའི་ཚིག།
སུམྦྷ་ནི་སུའོ་དུམ་ལྷག་མ།། 
དེ་ཡི་ཕྱི་རོལ་ཉི་ཤུ་བཞིར།། 
མྦྷ་གྲི་ཧྞཱ་པ་ཡ་གྲི་ཧྞཱ་པ་ཡ།། 
འདིར་ནི་བྲི་བར་བྱ་བ་སྟེ།། 
ཨཱ་ན་ཡ་ཨཱ་ན་ཡ་ཧོཿ་འི་ཚིག།
བྷ་ག་བཱན་བིདྱཱ་རཱ་ཛ་དང་།། 
ཕཊ་ཡིག་དེ་ནས་བྲི་བར་བྱ།། 
དབུས་མའི་དུམ་བུར་བསྒྲུབ་བྱ་ནི།། 
གནོད་མཛེས་སྔགས་ཀྱི་ནང་བཅུག་པའོ།། 
ལྷ་ཡི་གཟུགས་ཀྱི་ཁར་བྲི་བྱ།། 
དེ་ལྟར་ལྷ་ཡི་འཁྲུལ་འཁོར་ནི།། 
ལིང་གའི་གནས་སུ་གཞག་པར་བྱ།། 
ཀུན་ཏུ་སྤྱོད་ཀུན་ཤེས་པར་བྱ།། 
གཞན་གྱི་དུས་སུ་མི་འགྲུབ་བོ།། 
ཐིག་ལེ་སྒྲ་ཡི་དུས་སུ་ནི།། 
རླུང་གི་དབྱིབས་ནི་བརྟན་པ་ཡིས།། 
སངས་རྒྱས་བྱང་ཆུབ་སེམས་རྣམས་ཀྱི།། 
ཞི་བ་མྱ་ངན་འདས་འགྲོ་ན།། 
སླར་ཡང་ས་གཞིའི་འཇིག་རྟེན་པའི།། 
ཞི་བའི་དགོས་བྱེད་སྨོས་ཅི་དགོས།། 
དེ་བྱེད་རྣལ་འབྱོར་དབང་ཕྱུག་ནི།། 
ལྷ་དང་ལྷ་མིན་རྣམས་ཀྱིས་མཆོད།། 
དེ་ཡང་སངས་རྒྱས་ཉིད་འཐོབ་ན།། 
དེ་ཞབས་འབྲིང་བྱེད་སྨོས་ཅི་དགོས།། 
འཇིག་རྟེན་སངས་རྒྱས་སོགས་ཆེན་པོས།། 
དེ་ནི་ཕྱག་འོས་མཆོད་འོས་སོ།། 
བསམ་གཏན་སྔགས་ཀྱི་བཟླས་པ་དང་།། 
སྦྱིན་སྲེག་ཡ་ག་སོགས་མཆོག་ཏུ།། 
ཞི་དང་བྱང་ཆུབ་ཀྱི་ནི་སེམས།། 
འགྲུབ་འགྱུར་འདི་ལ་ཐེ་ཚོམ་མེད།། 
རྩ་བའི་སྔགས་ནི་བཟླས་པ་ཡིས།། 
ལས་རྣམས་ཐམས་ཅད་འགྲུབ་པར་འགྱུར།། 
རྐང་པ་བཞི་བཅུ་རྩ་བརྒྱད་པས།། 
ཀུན་མཁྱེན་སྐྱེ་བ་འདི་ལའོ།། 
དཔལ་ཧེ་རུ་ཀ་གཉིས་མེད་པའི།། 
རྡོ་རྗེ་ཕག་མོ་མཐོང་བར་འགྱུར།། 
དེ་ཡི་མཆོག་ནི་སྟེར་བྱེད་དེ།། 
རང་གི་འཁོར་ལོས་སྒྱུར་ཐིམ་པའོ།། 
དེ་རྣམས་ཕྱག་རྒྱའི་གྲུབ་བྱེད་པར།། 
མཆོག་ཏུ་རྨད་དུ་བྱུང་བར་འགྲོ།། 
མཁའ་འགྲོ་མ་རྣམས་དང་གནས་པ།། 
གནས་དང་གནས་རྣམས་སུ་འཐོབ་བོ།། 
ཧེ་རུ་ཀ་སྔགས་འཁྲུལ་འཁོར་དང་།། 
ལས་ཐམས་ཅད་ནི་མ་ཤེས་ན།། 
དེ་ནི་དོན་མེད་ཡོངས་ངལ་ཏེ།། 
འགྲོ་བ་དྲུག་ཏུ་འཁྱམ་འགྱུར་ཞིང་།། 
སྐྱེ་བ་བྱེ་བ་བརྒྱ་ཕྲག་ཏུ།། 
འཇིག་རྟེན་འགྲོ་ཀུན་གྲོལ་བ་མིན།། 
དཔལ་ཧེ་རུ་ཀའི་གོ་འཕང་གནས།། 
སྔགས་ཀྱི་ནུས་པས་གྲོལ་བའོ།། 
བརྩེ་བ་ཆེན་པོས་ཕག་མོ་སོགས།། 
རྣལ་འབྱོར་མ་བསྙེན་ཤེས་པར་བྱ།། 
གཉིས་སྦྱོར་བདེ་བའི་རྣམ་པ་ནི།། 
བུད་མེད་སྐྱེས་པ་མ་ནིང་མིན།། 
དངོས་པོ་ཙམ་དུ་སེམས་ཅན་ལ།། 
དེ་བཞིན་གཤེགས་པ་རྣམས་ཀྱིས་བསྟན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་ཤིན་ཏུ་དཔའ་མོའི་ཞི་བའི་ལས་ཀྱི་རབ་ཏུ་སྦྱོར་བའི་ཆོ་གའི་མཚན་ཉིད་ཀྱི་འཁྲུལ་འཁོར་འཁོར་ལོ་སྒོམ་པ་དང་གནོད་མཛེས་ཀྱི་སྔགས་ཀྱི་ལས་ཀྱི་ཚོགས་ཞེས་བྱ་བ་སྟེ་ལེའུ་བཞི་བཅུ་རྩ་དྲུག་པའོ།།།། 
དེ་ནས་ལྷ་མོས་མཆོད་བྱས་ནས།། 
འདི་སྐད་ཀྱི་ནི་ཚིག་དྲིས་སོ།། 
ཐམས་ཅད་བསྲུང་བའི་ལས་ཆེན་པོ།། 
ཁྱབ་བདག་བདག་གིས་མི་འཚལ་ལོ།། 
ཕག་མོ་ལྷ་རྫས་པད་ཅན་གྱི།། 
ལྷ་མོ་ཉོན་ཅིག་རབ་བཤད་བྱ།། 
སྟོབས་ཆེན་མ་ཡི་རབ་སྦྱོར་བས།། 
སིན་དྷུ་ཡི་ནི་གནས་བསྒྲུབས་ཏེ།། 
ཡང་དག་ལྟ་བའི་རང་བཞིན་དུ།། 
མཆོག་གི་མ་མོ་ཤེས་པར་བྱ།། 
དེ་ལྟར་དེ་ཉིད་ངེས་པར་བྱ།། 
མཆོག་གི་བསྒོམ་པར་འཇུག་པར་བྱ།། 
མ་མོའི་འཁོར་ལོའི་གྲོང་ཉམས་དགར།། 
དཔའ་བོའི་གཙོ་མོ་བསྒོམ་པར་བྱ།། 
ལྷན་སྐྱེས་བྱང་ཆུབ་རིགས་པ་ཡིས།། 
དེའི་བདག་ཉིད་དུ་གང་མཚོན་བྱ།། 
སྔོན་དུ་ཧཱ་སྟེ་བགྲོད་པ་བཞིན།། 
དྲག་ཤུལ་སྦྱོར་བའི་མཚན་ཉིད་དོ།། 
རྣལ་འབྱོར་ཐམས་ཅད་ཡོངས་དམིགས་ནས།། 
ཕུང་པོའི་རྩ་བ་ལས་གཞོན་ཅན།། 
སྤྱི་བོ་ཡི་ནི་ཐོད་པར་བཟུང་།། 
ཨོ་ཌྱན་བུ་གར་སོན་པ་སྟེ།། 
ལྟེ་བ་ཡི་ནི་གནས་ཐོབ་ནས།། 
བྱང་ཆུབ་ས་བོན་རྣམས་ཀྱིས་འཛིན།། 
མཚན་མོ་ཡིས་ནི་གཟུང་བར་ནི།། 
ཁམས་ཐམས་ཅད་ཀྱིས་གང་བར་བྱས།། 
ལ་ལ་ནཱ་ཡི་ལམ་སོན་ནས།། 
སྔོན་གྱི་གནས་སུ་ཡང་དག་རིག།
མེ་ཡིས་བཞུ་བའི་ཁམས་ཀྱིས་ནི།། 
རྩ་སྦུབས་ཐམས་ཅད་དགང་བར་བྱ།། 
འཇིག་རྟེན་ཁམས་ནི་ཐམས་ཅད་དུ།། 
སྐད་ཅིག་ལ་ནི་ལྟ་ཞིང་མཐོང་།། 
ཟླ་བ་འགྲོ་བའི་དབུས་སུ་ནི།། 
སྒོར་འཕྱང་བ་ནི་བལྟ་བར་བྱ།། 
སྦྱོར་མཆོག་ཤེས་བྱས་བསྒྲུབས་བྱས་ལ།། 
དེ་ཡི་རང་བཞིན་ཅན་བསམ་བྱ།། 
མཛོད་སྤུར་སོན་པའི་བུ་ག་རུ།། 
རླུང་གི་ལྕེ་ནི་གཞུག་པར་བྱ།། 
རྣལ་འབྱོར་རྣམས་ཀྱི་བསྒོམ་རིམ་པས།། 
ཡང་དག་ལྟ་བར་ཤེས་པར་བྱ།། 
སུམ་ཅུ་རྩ་བདུན་བདག་ཉིད་མཆོག།
ཤེས་རབ་རྣལ་འབྱོར་མ་བསྒོམ་བྱ།། 
སྔགས་ཀྱི་ཡི་གེ་ལས་བྱུང་བ།། 
ཤེས་རབ་ཐབས་བདག་ཉིད་མཆོག་གོ།། 
ཨོཾ་དུ་མ་ཥ་ཧཱ་ཊཱ་ར་ནཱཾ་ཀྵཱ་བི་ཀ་དཱ་རཱ་ལ་ཡ་ནེ་ཧཱུྃ་ཧཱུྃ་ཧཱུྃ་ཧཱུྃ་ཕ་ཕ་ཊ་ཊ་ཕ་ཕ་ཊ་ཊ་སྭཱ་སྭཱ་ཧཱ་ཧཱ་ཛཿ་ཧཱུྃ་བཾ་ཧོཿ།
ཨོཾ་མ་ཧཱ་བ་ལེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་བྱའི་སྔགས་ལས་ལྷ་མོ་ཆེ།། 
ཡེ་ཤེས་སྐུ་ནི་ཡང་དག་བྱུང་།། 
གྲུ་བཞི་ཟླུམ་པོ་དང་བཅས་པའི།། 
བྱང་ཆུབ་འཁྲུལ་འཁོར་རྟག་བྲི་སྟེ།། 
དུམ་བུ་བཞི་བཅུ་རྩ་དགུ་ལ།། 
གསང་སྔགས་བཞི་པོ་ཡང་དག་པར།། 
དུམ་བུ་རེ་རེར་བྲི་བར་བྱ།། 
དུམ་བུ་ལྔ་རུ་སྒྲུབ་པོ་སྟེ།། 
གྷ་གྷ་ལ་སོགས་ནང་བཅུག་པ།། 
བྱང་ཆུབ་སེམས་དཔའི་ཕྱག་ཏུ་ནི།། 
གི་ཝང་འམ་ནི་ཡང་ན་ནི།། 
གི་ཝང་ཆེན་པོས་བྲི་བྱ་བ།། 
གྲོ་གར་འཁྲུལ་འཁོར་ཐམས་ཅད་ནི།། 
ལས་ཀྱི་ཁྱད་པར་གྱིས་བྲི་སྟེ།། 
གཡུལ་ངོ་ཆེན་པོའི་རས་ལ་ནི།། 
ལས་ཐམས་ཅད་པ་བྱ་བ་ཡིན།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་སྟོབས་ཆེན་མའི་སྦྱོར་བས་སྲུང་བ་ཆེན་པོ་ཕུར་བུའི་སྔགས་ཀྱི་ལས་བྱང་ཆུབ་སེམས་དཔའི་འཁྲུལ་འཁོར་སྒོམ་པའི་མན་ངག་གི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་བཞི་བཅུ་རྩ་བདུན་པའོ།།།། 
དེ་ནས་ལས་མཆོག་ཐམས་ཅད་ནི།། 
སེམས་ཅན་ཀུན་ལ་འབྱུང་བཤད་བྱ།། 
འཁོར་ལོས་སྒྱུར་མའི་རབ་སྦྱོར་བར།། 
མ་རུའི་གནས་སུ་བསྒྲུབ་པར་བྱ།། 
ཡང་དག་རྟོག་པ་བྱང་ཆུབ་ཀྱི།། 
ཕྱོགས་སུ་གནས་བཞིན་པར་བྱའོ།། 
རྒྱས་པ་བསྒྲུབ་བྱ་ཕྱི་ནས་ནི།། 
མཁས་པས་ལས་ནི་བྱ་བ་ཡིན།། 
གཏུམ་མོ་ལྟེ་བར་སྦར་བ་ཡིས།། 
ཚིགས་ཐམས་ཅད་ནི་སྲེག་པ་སྟེ།། 
མིག་ལ་སོགས་པ་བསྲེགས་ནས་ནི།། 
བསྲེགས་པས་རྐན་ལས་ཐིག་ལེ་འཛག།
འགྲོའོ་དེ་ནི་མཚམས་ཀུན་དུ།། 
པད་སྣལ་སྐུད་པའི་དྲ་བའོ།། 
འབིགས་ཤིང་འགྲོ་བས་རོ་མྱང་སྟེ།། 
སྟོང་ཕྲག་བདུན་ཅུ་རྩ་གཉིས་ལའོ།། 
འཐོམ་དང་རྨུགས་པའི་ཡེ་ཤེས་ནི།། 
འགྲོ་བ་མེད་ཀྱང་འོང་བར་འགྱུར།། 
ཕྱག་རྒྱ་འདི་ཡི་རྣལ་འབྱོར་པ།། 
ལོ་ཡི་སྦྱོར་བས་དེ་འགྲུབ་འགྱུར།། 
དེ་དང་འདི་ཡིས་ཡང་དག་ལྡན།། 
ལས་རྣམས་ཐམས་ཅད་བྱེད་པར་འགྱུར།། 
དགའ་བ་འཇིག་རྟེན་ཐམས་ཅད་དུ།། 
ཞེས་བྱ་འགྲོ་འགྱུར་དེའི་བདག་ཉིད།། 
རྣམ་པར་རྟོག་པ་དེ་འཁྱེར་ཏེ།། 
གོམ་པ་གཅིག་ནི་འགྲོ་མི་འགྱུར།། 
ཚིགས་ཀུན་ངོ་བོར་གྱུར་ནས་ནི།། 
བདག་གི་གདན་ནི་དེ་མཐོང་འགྱུར།། 
འཆི་བས་མི་འཇིགས་འདི་ཡི་ཕྱིར།། 
གཞན་གྱི་གདན་དུ་ཡང་དག་གནས།། 
གང་གང་ལས་ལ་བལྟས་རྣམས་ཀྱིས།། 
དེ་དེ་ཐམས་ཅད་དུ་བྱེད་དོ།། 
འཆི་བའི་དུས་ལས་ཤེས་བྱས་པ།། 
དེ་ནི་རྣལ་འབྱོར་གདན་དུ་འདོད།། 
ཀུན་མཁྱེན་ཐམས་ཅད་ལས་ཅན་ནི།། 
གང་ཕྱིར་གསང་བའི་གདན་མཆོག་ཡིན།། 
ཡང་དག་རྟོག་པའི་སྦྱོར་བདག་ཉིད།། 
བྱང་ཆུབ་ཕྱོགས་སུ་འགྲོ་བར་འགྱུར།། 
བ་ལང་རྟ་དང་མི་དང་ཁྱི།། 
གླང་པོ་མ་ཧེ་བོང་བུ་དང་།། 
རྔ་མོ་བྱི་ཆུང་བྱི་ལ་དང་།། 
ཕག་པ་དང་ནི་སྤྲེའུ་རྣམས་ཀྱི།། 
ཤ་ནི་སྐྱུར་པོ་ལ་བཏགས་པ།། 
དངོས་གྲུབ་འདོད་པས་སྦྱིན་སྲེག་བྱ།། 
རང་བཞིན་དངོས་གྲུབ་འཐོབ་འགྱུར་ན།། 
དངོས་གྲུབ་བརྒྱད་པོ་སླར་ཅིས་མིན།། 
རལ་གྲི་མིག་སྨན་རྐང་བྱུག་དང་།། 
རི་ལུ་དངུལ་ཆུ་མཆིལ་ལྷམ་དང་།། 
བཅུད་ལེན་དང་ནི་ས་འོག་དང་།། 
དགུག་པ་ཡང་ནི་འགྲུབ་པའོ།། 
རོ་ལངས་བསླང་བའི་དངོས་གྲུབ་ནི།། 
ཁྱི་ནག་མོ་ཡི་འོ་མ་དང་།། 
མཱ་ཥ་ནག་པོའི་ཐུག་པ་ཡིས།། 
ཡི་དགས་བཅུ་བཞིའི་མཚན་མོའམ།། 
སྔགས་པས་ཚེས་བརྒྱད་ལ་རོ་ཡི།། 
ཁ་རུ་སྦྱིན་སྲེག་བྱ་དེ་བཞིན།། 
དུར་ཁྲོད་ཀྱི་ནི་ཡུངས་ཀར་མར།། 
མར་ཁུ་འབད་པས་བཟུང་ནས་ནི།། 
དེས་ཀྱང་དཔའ་བོ་བྱུག་བྱ་སྟེ།། 
དེ་ཚེའི་ནུབ་མོར་རྣམ་པར་བརྗོད།། 
ཡི་དགས་ཆེན་པོ་དེ་ལངས་ནས།། 
དབང་ཆེན་མཐིལ་ལ་ཕྱེ་མར་བྱེད།། 
དེས་རྟག་འཇིགས་པར་མི་བྱ་སྟེ།། 
རང་རྐྱེན་སྦྱོར་བས་བསྐྱེད་པ་ཡིན།། 
ཏིལ་ལམ་ཏིལ་མར་གཞན་ཡང་ནི།། 
གང་རུང་ཅི་རུང་བཟུང་བྱས་ནས།། 
རྣལ་འབྱོར་རྣམས་ཀྱིས་སེམས་ཅན་རྒྱུར།། 
བྱིན་པས་ཐམས་ཅད་དུ་འགྲོའོ།། 
སྒྲོལ་མ་ཙུན་དཱ་འོད་ཟེར་ཅན།། 
ཁྲོ་གཉེར་རི་ཁྲོད་ལོ་མ་དང་།། 
གཤིན་མཐར་བཅས་སོགས་ཁྲོ་བོ་ཆེ།། 
སྒོམ་དང་སྔགས་ཀྱི་བཟླས་པ་ནི།། 
འབུམ་ཕྲག་གཅིག་གིས་སྡིག་འཇོམས་ཏེ།། 
བྱེ་བས་འཇལ་བ་འཐོབ་པར་བྱེད།། 
དངོས་གྲུབ་ཅི་འདྲ་བ་འདོད་པ།། 
སྩལ་ནས་རྒྱུན་དུ་ཞུགས་པ་ཡིན།། 
ཡང་ན་སྙན་དངགས་རིག་པ་སྟེ།། 
ལུང་གི་དོན་ནི་འཆད་པའིའོ།། 
ཀུན་ཤེས་གང་ཐམས་ཅད་ཀྱི་སྐད།། 
མ་མཐོང་བ་རྣམས་ཤེས་པར་འགྱུར།། 
ཚར་གཅད་རྗེས་གཟུང་ཐམས་ཅད་ནི།། 
ཆོས་བྱ་ཆོས་ཅན་ཐམས་ཅད་བྱེད།། 
སྒྲོལ་སོགས་རྣལ་འབྱོར་མ་མཆོག་རྣམས།། 
རང་བདག་གཟུགས་གཞན་ཤེས་བྱ་ཉིད།། 
འདི་རྣམས་ཀུན་བསྡུས་གཟུགས་ཉིད་པས།། 
འཁོར་ལོས་སྒྱུར་མ་བསྒོམ་པར་གྱིས།། 
སྣ་ཚོགས་པ་ཡི་གཟུགས་འཛིན་ཏེ།། 
དེ་རྣམས་ཀྱིས་ནི་འཁོར་སྒྱུར་མའོ།། 
ཨོཾ་ཏཱ་རེ་ཏུཏྟྭ་རེ་ཏུ་རེ་སྭཱ་ཧཱ།
ཨོཾ་ཙུནྡེ་སྭཱ་ཧཱ།
ཨོཾ་མཱ་རི་ཙྱཻ་སྭཱ་ཧཱ།
ཨོཾ་བྷྲཱི་ཀུ་ཊཱི་སྭཱ་ཧཱ།
ཨོཾ་པརྞྞ་ཤ་བ་རཱི་སྭཱ་ཧཱ།
དེ་ལྟར་ཀུན་གྱི་འཁྲུལ་འཁོར་ཀྱང་།། 
སྔགས་ཀྱི་ཡི་གེ་རྣམས་ཀྱིས་བྱ།། 
བསྐྱེད་པ་དང་ནི་གནས་པའི་རྒྱུར།། 
ཇི་ལྟའི་རིགས་པས་བསྒྲུབ་པར་བྱ།། 
འོད་ཟེར་ཕྲེང་བས་ཀུན་འཁྲིགས་པ།། 
སྙིང་གའི་འཁོར་ལོར་གཟུང་བར་བྱ།། 
འདི་ཡིས་འཆི་བའི་འཇིགས་འཇོམས་ཏེ།། 
རྒས་དང་འཆི་བ་མེད་འཐོབ་བྱེད།། 
འཁོར་ལོས་སྒྱུར་མའི་ལྷ་མོ་ནི།། 
ཤེས་རབ་ཐབས་ཀྱི་བདག་ཉིད་མཆོག།
མདོག་དང་དབྱིབས་ནི་རང་གི་སྟེ།། 
སྔགས་ཡིག་རྣམས་ལས་ཡང་དག་བྱུང་།། 
ཨོཾ་ཀྲོ་དྷ་དྷརྨོ་སྥཱ་དྷ་ར་ཡ་སྥཱ་ཀ་ར་རཱ་ཎཱ་ཡ་ཡ་ཧཱུྃ་ཧཱུྃ་ཧཱུྃ་ཧཱུྃ་ཕ་ཕ་ཊ་ཊ་ཕ་ཕ་ཊ་ཊ་སྭཱ་སྭཱ་ཧཱ་ཧཱ།
ཨོཾ་ཙཀྲ་བརྟྟི་ནཱི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་ལས་ཡང་དག་བྱུང་།། 
མཁའ་འགྲོ་མ་ཡི་འཁོར་ལོ་སྒྱུར།། 
ལྷ་མིན་འཁྲུལ་འཁོར་བྲི་བྱ་སྟེ།། 
གཅིག་དམན་ལྔ་བཅུའི་དུམ་བུ་ལ།། 
ཇི་ལྟར་ལྷ་རྣམས་ཀྱི་ནི་སྔགས།། 
བསྒྲུབ་བྱའི་མིང་ནང་བཅུག་པ་ཡི།། 
ཕག་མོ་ཡི་ནི་སྙིང་པོ་ཡང་།། 
དུམ་བུ་སོ་སོ་ལ་བྲིའོ།། 
ཕྱི་རོལ་དུ་ནི་སྔགས་ཀུན་གྱིས།། 
འདིར་ནི་རྟག་ཏུ་བསྐོར་བར་བྱ།། 
གཡུལ་ངོ་ཡི་ནི་རས་ལ་ནི།། 
རྫས་ཀུན་གྱིས་ནི་ཡོངས་བྲིས་ནས།། 
འཁྲུལ་འཁོར་ལས་ནི་ཐམས་ཅད་པ།། 
ལྷ་མ་ཡིན་གྱི་ཁར་སྦྱིན་བྱ།། 
ལོ་ཡི་ཉིན་ཞག་སྦྱོར་བ་ཅན།། 
ཐུན་མཚམས་སོ་སོར་བསྒོམ་པར་བྱ།། 
གཤིན་དགྲའི་འཁྲུལ་འཁོར་བྲི་བྱ་སྟེ།། 
དུམ་བུ་བཅུ་བདུན་པ་ལ་ནི།། 
ཕྱི་རོལ་བཅུ་དྲུག་སྦྱིན་བྱ་བ།། 
ཧྲཱིཿ་ཥྚྲཱི་སྔགས་འདི་དགོད་པར་བྱ།། 
ཡ་མ་མེ་ད་ཀྵེ་རཱ་ཛཱ་ས་དོ།། 
རུ་ཎ་ཡོ་ནི་རཱ་ཡ་ཙྪ་ནི།། 
དེ་ལྟར་སྔགས་ཆེན་བྲིས་ནས་ནི།། 
ལས་ཐམས་ཅད་ནི་བསྒྲུབ་པར་བྱ།། 
ཡི་གེ་རེ་རེའི་གཙོ་བོ་ཡིས།། 
ལས་རྣམས་ཀྱང་ནི་བཅུ་བདུན་ནོ།། 
བསྒྲུབ་བྱའི་མིང་ནི་ནང་བཅུག་ནས།། 
གཤིན་རྗེའི་སྙིང་པོའི་སྔགས་རྣམས་ནི།། 
ལུགས་བཟློག་ཡི་གེ་ཕྱི་རོལ་དུ།། 
མཁས་པ་རྣམས་ཀྱིས་བྲི་བར་བྱ།། 
འཇིགས་དང་རྒྱལ་པོའི་རིགས་དང་ནི།། 
དགྲ་ཐམས་ཅད་ནི་རྣམ་པར་འཇོམས།། 
གཞན་ཡང་རྫ་རྔ་བཅིང་བ་ཡི།། 
ཁྱབ་བདག་རང་གི་སྔགས་བཏུ་པ།། 
ས་གཞི་ཆ་མཉམ་ཉམས་དགའ་བར།། 
ཙནྡན་ལ་སོགས་བྱུགས་པ་རུ།། 
སྒྲུབ་པ་པོ་ཡིས་ཡང་བྱ་སྟེ།། 
རི་མོ་དགུ་པ་ལེགས་ཟླུམ་པོར།། 
གཅིག་དམན་ལྔ་བཅུའི་དུམ་བུ་ལ།། 
གཅིག་གཉིས་གསུམ་དང་བཞི་ཡི་ཁར།། 
ལུགས་འབྱུང་ལུགས་ལས་བཟློག་པ་ཡིས།། 
སྔགས་ཀྱི་ཡི་གེ་རྣམས་གཞག་བྱ།། 
གནོད་མཛེས་རྒྱལ་པོ་ཡི་ནི་སྔགས།། 
སྔགས་པས་དེ་ནས་ཡང་དག་བཏུ།། 
དེ་ནི་ཚིགས་ཀུན་དེ་ཤེས་བྱ།། 
རྒྱུད་གཞན་དུ་ནི་མ་བཤད་དོ།། 
དེ་ཡི་ཡི་གེ་རྩ་རྣམས་སུ།། 
རེ་རེ་ཡི་ནི་ཚིགས་མཚམས་ནི།། 
གཅིག་དམན་ལྔ་བཅུ་ཡི་ནི་མཚམས།། 
མཁའ་དུས་མེ་ཡི་ཚོགས་ཅན་ནོ།། 
གང་གང་ཆོས་སུ་ཡོངས་བཤད་པ།། 
མཉམ་པར་གཞག་པས་དེ་དེའི་ཚིགས།། 
གང་དུ་ཡི་གེ་གཅིག་བླངས་ནས།། 
དེར་ནི་ཡི་གེ་ཐམས་ཅད་དེ།། 
རྩིས་ཀྱི་རིམ་རྣམས་ཀྱིས་བཏུ་བར།། 
བདེ་མཆོག་འབུམ་པར་གསུངས་པ་ཡིན།། 
ཕྱི་དང་ནང་བདག་ཉིད་འཁྲུལ་འཁོར།། 
རྣལ་འབྱོར་རྣམས་ཀྱིས་ཀུན་སྒྲུབ་པའོ།། 
གསང་སྔགས་བདེ་བས་བསྒྲུབ་པར་བྱ།། 
ཁྱད་པར་དུ་ཡང་འཁྲུལ་འཁོར་རོ།། 
དེ་ཡིས་དངོས་གྲུབ་འཐོབ་འགྱུར་བར།། 
འདིར་ནི་སོམ་ཉིད་སྲིད་མ་ཡིན།། 
རྟེན་དང་བརྟེན་པའི་གཟུགས་ཅན་ཏེ།། 
ཇི་ལྟའི་རིམ་པར་མིང་དང་གནས།། 
གནས་ནི་རྟེན་གྱི་གཟུགས་སུ་སྟེ།། 
རྟེན་པའི་མིང་ནི་རྣལ་འབྱོར་མ།། 
འདི་དག་མཉམ་པར་སྙོམས་འཇུག་པ།། 
ལས་ཐམས་ཅད་པར་མངོན་པར་བརྗོད།། 
དེ་ཡིས་རྣལ་འབྱོར་མ་རྒྱུད་ནི།། 
རྟེན་པ་ཐབས་ཀྱི་སྤྱོད་ཡུལ་ལོ།། 
གང་ཕྱིར་ས་གཞི་རྟེན་ཡིན་པས།། 
དེའི་ཕྱིར་ཐབས་ནི་རྣལ་འབྱོར་མ།། 
ཡང་ན་ཐམས་ཅད་ཐབས་ཡིན་ལ།། 
ཡང་ན་ཐམས་ཅད་ཤེས་རབ་བོ།། 
ཤེས་རབ་ཐབས་བྲལ་དེ་རྣམས་ཀྱིས།། 
སངས་རྒྱས་སྐུ་ནི་མྱ་ངན་འདས།། 
ཐེག་པ་མཆོག་འདི་ཤེས་རབ་དང་།། 
བྲལ་བས་ཐམས་ཅད་སྲིད་པར་འགྲོ།། 
སྲིད་དང་མྱ་ངན་འདས་གང་ཆོས།། 
དེ་རྣམས་སྤངས་པས་ཆོས་མེད་དོ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་འཁོར་ལོས་སྒྱུར་མའི་རབ་ཏུ་སྦྱོར་བ་ལ་སོགས་པ་ལས་སྣ་ཚོགས་བསྒྲུབ་པའི་འཁྲུལ་འཁོར་འཁོར་ལོ་སྒོམ་པའི་ལམ་དང་རྫ་རྔའི་སྔགས་མདོར་བསྟན་པའི་ཆོ་གའི་མཚན་ཉིད་ཅེས་བྱ་བ་སྟེ་ལེའུ་བཞི་བཅུ་རྩ་བརྒྱད་པའོ།།།། 
དེ་ནས་གཞན་པ་མཆོག་གཙོ་བོ།། 
འཁོར་ལོས་སྒྱུར་སོགས་རྒྱས་པ་ནི།། 
ཕན་པ་ཐམས་ཅད་སྟེར་བའི་ལས།། 
མདོར་བསྡུས་པ་ཡིས་བཤད་པར་བྱ།། 
བརྩོན་ཆེན་མ་ཡི་རབ་སྦྱོར་བས།། 
ཀུ་ལུ་ཏཱར་ནི་ཡོངས་སུ་བཞུགས།། 
བྱང་ཆུབ་ཕྱོགས་ནི་ཡང་དག་ངག།
འཁྲུལ་འཁོར་མི་ཡི་གཟུགས་ཅན་ནོ།། 
འཕྱང་བ་ལ་ནི་ཡོངས་བརྟེན་ནས།། 
བསམ་མེད་བྱང་ཆུབ་འཐོབ་པར་བྱེད།། 
དེ་ནི་ལས་ཀུན་གཙོ་བོ་སྟེ།། 
རང་བྱུང་ཕྱག་རྒྱ་ཆེན་པོའོ།། 
ཁམས་ཐམས་ཅད་ལས་ཡང་དག་བྱུང་།། 
དེ་ནི་འཕྱང་བར་མངོན་པར་བརྗོད།། 
དཔའ་བོ་ཉི་ཤུ་བཞི་རྣམས་ལ།། 
རེ་རེ་ལ་ནི་རྣམ་པ་བརྒྱད།། 
ཁམས་ཐམས་ཅད་ལའང་ཤེས་བྱ་བ།། 
མིག་དང་བུ་ག་ཟླ་བའོ།། 
དཔའ་བོ་ཐམས་ཅད་སོ་སོ་ཡི།། 
རེ་རེའི་མིང་དུའང་བརྗོད་པར་འགྱུར།། 
དཀྱིལ་འཁོར་སུམ་ཅུ་རྩ་བདུན་དུ།། 
དཔའ་བོ་རེ་རེ་བསྒོམ་པར་བྱ།། 
ཁམས་བརྒྱད་པོ་ནི་ཐམས་ཅད་དུ།། 
རྣམ་པ་གསུམ་དུའང་མཚོན་པར་བྱ།། 
ཐོད་པའི་དུམ་བུ་ལ་སོགས་ཀྱི།། 
རབ་སྦྱོར་མིང་མདོར་བསྟན་པས་ཏེ།། 
ཕག་མོ་སོགས་སུ་ཡོངས་གནས་པའི།། 
བརྩོན་ཆེན་མིང་ནང་ཤེས་པར་བྱ།། 
དལ་གྱིས་ཁམས་ལ་བསྣུན་པ་ཡིས།། 
གཉིད་ལོག་པ་ལས་སད་པར་བྱ།། 
དཔའ་བོའི་རལ་གྲི་གང་འདྲ་བས།། 
སྟོབས་པོ་ཆེ་ལ་འབིགས་པར་འགྱུར།། 
དེ་འདྲའི་འཕྱང་བའི་རལ་གྲི་ནི།། 
ཁམས་ཐམས་ཅད་ལ་འབིགས་པར་འགྱུར།། 
ཧཱ་ཡི་མདོར་བསྟན་ཤེས་བྱས་ནས།། 
ཚིགས་མཚམས་ཀུན་དུ་གནས་པར་གྱིས།། 
དེ་ལས་བསྐྱེད་པའི་དཔའ་བོ་རྣམས།། 
བྱེ་བ་འབུམ་ཚོ་སྟོང་ཕྲག་གོ།། 
བྱང་ཆུབ་ས་བོན་རང་བཞིན་ཅན།། 
རྣལ་འབྱོར་མ་ནི་དེའི་རིགས་གྲགས།། 
ཁམས་ཐམས་ཅད་དུ་རྒྱས་འདེབས་པ།། 
ངེས་འབྱུང་དུས་སུ་ཡང་དག་བྱུང་།། 
འཕྱང་བཞིན་པར་ནི་དེ་ཤེས་བྱ།། 
རང་གཞན་ཡང་དག་རིག་པ་སྤངས།། 
རིགས་ནི་ཁམས་རྣམས་ཐམས་ཅད་དེ།། 
རྣལ་འབྱོར་མ་ནི་རིགས་ཅན་ཡིན།། 
གཉིས་པོ་ཡང་དག་སྦྱོར་བ་རུ།། 
འཕྱང་བ་ལྟོ་བར་རབ་ཞུགས་བྱ།། 
ཁམས་ཐམས་ཅད་ཀྱི་རོའི་བར་དུ།། 
དེ་ནི་ཆད་པ་ཉིད་དུ་འགྱུར།། 
བཅུད་ཀྱིས་ལེན་ནི་བསྒྲུབས་པ་ཡིས།། 
སྐྱེ་བོ་ཀུན་ལ་རྒྱས་པ་ཡིན།། 
དེ་རྣམས་ཀུན་དུ་གནས་པ་མེད།། 
མཁའ་སྤྱོད་ཉིད་དུ་ཉེ་བར་འགྲོ།། 
སངས་རྒྱས་བྱང་ཆུབ་སེམས་རྣམས་ནི།། 
དབུས་སུ་ཟག་པ་མེད་པར་བཞུགས།། 
དེ་ལྟར་ཡོན་ཏན་གཏེར་ཐམས་ཅད།། 
ཡང་དག་ངག་གི་གོ་འཕང་གནས།། 
བརྗོད་མིན་པ་ཡི་སྔགས་ཆེན་པོ།། 
བསྣམས་ཞིང་སྐྱེ་བོ་ཀུན་ལ་སྒྲོགས།། 
གཞོམ་དུ་མེད་པར་དེ་ཤེས་བྱ།། 
ས་ནི་རྡོ་རྗེ་འཛིན་མ་རང་།། 
ཁམས་རྣམས་ཀྱི་དངོས་མ་ལུས་པ།། 
མིང་གིས་དཔའ་བོར་ཡང་དག་གནས།། 
ཐོད་པའི་དུམ་བུ་ཡི་ནི་ཁམས།། 
རང་ཉིད་སོ་སོར་བཤད་པར་བྱ།། 
སེན་མོ་དང་ནི་སོ་འབབ་པ།། 
རེ་རེའི་བརྒྱད་དུ་ཕྱེ་བ་ཅན།། 
ས་ལ་སོགས་པའི་ཁམས་བཞི་དང་།། 
དེ་བཞིན་དངོས་པོ་བཞི་དག་གོ།། 
དེ་ལྟར་གནས་ནི་གསུམ་གསུམ་དུ།། 
དཔའ་བོ་ཐམས་ཅད་སྦྱར་བར་བྱ།། 
སྐྲ་དང་བ་སྤུ་འབབ་པ་དང་།། 
པགས་པ་དང་ནི་དྲི་མ་འབབ།། 
ཤ་དང་ཤ་རེད་འབབ་པ་དང་།། 
ཆུ་རྒྱུས་དང་ནི་རྩ་འབབ་དང་།། 
རུས་པ་དང་ནི་པགས་འབབ་དང་།། 
མཁལ་མ་དང་ནི་སྟོབས་འབབ་དང་།། 
སྙིང་དང་དྲ་བ་འབབ་པ་དང་།། 
མིག་དང་ཆུ་སེར་འབབ་པ་དང་།། 
མཁྲིས་པ་དང་ནི་རླུང་འབབ་དང་།། 
གློ་བ་དང་ནི་རྩ་འབབ་དང་།། 
དེར་འབབ་པ་ཡི་དངོས་པོ་ནི།། 
གཉེ་མ་དང་ནི་མཆིན་པ་འབབ།། 
ལྟོ་བ་དང་ནི་དབུགས་འབབ་དང་།། 
བཤང་དང་གཅི་བ་འབབ་པ་དང་།། 
མཚམས་ཀྱི་མཐའ་དང་དྲི་མ་འབབ།། 
རྒྱུ་ཤུན་དང་ནི་མཆིལ་མ་འབབ།། 
རྣག་དང་ཆུ་སེར་འབབ་པ་དང་།། 
ཁྲག་དང་མེ་ཏོག་འབབ་པ་དང་།། 
རྡུལ་དང་རླངས་པ་འབབ་པ་དང་།། 
ཚིལ་དང་ལྟོ་ཚིལ་འབབ་པ་དང་།། 
མཆི་མ་དང་ནི་ཁུ་བ་འབབ།། 
ལུད་པ་དང་ནི་རིམས་མེད་འབབ།། 
སྣབས་དང་རྐང་མར་འབབ་པ་སྟེ།། 
དཔའ་རྣམས་ཁམས་ཀྱི་མཚན་ཉིད་དོ།། 
དེ་ལྟར་དུམ་བུ་དུམ་བུ་ཉིད།། 
ཁམས་ནི་གཞན་དུ་འཇུག་པར་འགྱུར།། 
རེ་རེ་ཡི་ཡང་རང་བཞིན་ཀྱང་།། 
ཟད་པའི་རླུང་གིས་ཐོད་པ་ཅན།། 
བདེ་བ་ཀུན་གྱི་ནང་ཐིམ་པར།། 
ཀེང་རུས་ཆེན་པོ་འགྲོ་བ་ཡིན།། 
སེམས་དང་བསམ་པ་དེ་ཡི་ཕྱིར།། 
ཀེང་རུས་ཀུན་དུ་སྟོང་པ་ཉིད།། 
མཆེ་བ་རྣམ་པར་གཙིགས་པ་ཡིས།། 
ཐམས་ཅད་གཉིས་མེད་ལྷན་སྐྱེས་གསལ།། 
ལྷ་ཡི་དགྲ་ནི་ཆེན་པོའི་གཟུགས།། 
རྣམ་ཤེས་ལྷ་དང་ལྷ་ཅན་ནོ།། 
འོད་དཔག་མེད་ནི་ཚིག་མེད་པ།། 
རྡོ་རྗེའི་འོད་ཟེར་རང་བཞིན་ཅན།། 
རྡོ་རྗེའི་རང་བཞིན་གྱི་ནི་སྐུ།། 
རྡོ་རྗེའི་སྐུ་ནི་དེར་ཤེས་བྱ།། 
མྱུ་གུ་ཅན་ནི་དངོས་པོ་ཀུན།། 
མཐོང་བ་ཙམ་གྱིས་དགའ་བྱེད་པའོ།། 
རྣམ་ཤེས་བེམས་པོར་འཆིང་བར་ནི།། 
རྡོ་རྗེ་རལ་པ་ཅན་འགྲོའོ།། 
ས་གསུམ་ཟས་ཀྱི་མཆོག་ཏུ་ནི།། 
དཔའ་བོ་ཆེན་པོའི་བགྲོད་པས་བྱས།། 
མཁའ་འགྲོ་མ་དང་བཅས་སྡོད་པར།། 
རྡོ་རྗེ་ཧཱུྃ་མཛད་འགྲོ་བའོ།། 
ཤིན་ཏུ་བཟང་པོ་ཐོབ་མེད་པ།། 
འཇིག་རྟེན་འཇིག་རྟེན་པ་སྤངས་པའོ།། 
སྐྱེ་འགྲོ་ཀུན་དུ་རང་བྱུང་བ།། 
རྡོ་རྗེ་བཟང་པོ་དེ་གྲགས་པའོ།། 
འཇིགས་བྱེད་ཆེན་པོའི་གོ་འཕང་གིས།། 
ལས་ཀྱི་བག་ཆགས་ཐལ་བས་བསྒོས།། 
མིག་མི་བཟང་གིས་མ་བལྟས་ཀྱང་།། 
ཐམས་ཅད་མཚན་ཉིད་མཐོང་བར་འགྱུར།། 
སྟོབས་པོ་ཆེ་ནི་སྔགས་ཐམས་ཅད།། 
རྣམ་པ་གསུམ་གྱི་བདག་ཉིད་དོ།། 
རིན་ཆེན་རྡོ་རྗེ་སྨྲ་བཅད་ཆེ།། 
ཟག་མེད་ཁམས་ནི་ཐམས་ཅད་དུའོ།། 
རྟ་མགྲིན་ས་གཞི་ཆེན་པོ་ལ།། 
སྲོག་སོན་ཀུན་ལ་སྦྱར་བར་བྱ།། 
སྲོག་ཀུན་དགང་བར་བྱ་བ་སྟེ།། 
དེ་ཡིས་ནམ་མཁའི་སྙིང་པོར་བཤད།། 
དཔལ་ཧེ་རུ་ཀ་རྟག་ཏུ་སྟོང་།། 
སྐུ་བཞི་ཡི་ནི་རང་བཞིན་ཅན།། 
པདྨ་གར་དབང་ཕྱུག་དང་གཟུགས།། 
གཟུགས་མེད་རྣལ་འབྱོར་དུ་འགྲོ་བའོ།། 
བདེ་བ་ཆེན་པོས་སྣང་བྱེད་པས།། 
རྣམ་སྣང་མཛད་དུ་མངོན་པར་བརྗོད།། 
རྡོ་རྗེ་སེམས་དཔའ་བསྒྱིངས་བྱས་པ།། 
མཆོག་ཏུ་བདེ་བར་བརྗོད་པ་ཡིན།། 
དཔའ་བོ་ཐམས་ཅད་མཉམ་སྦྱོར་བ།། 
ཁམས་ཐམས་ཅད་ཀྱི་ནང་དུའོ།། 
སྐད་ཅིག་ཡུད་ཙམ་ཐང་ཅིག་ཏུ།། 
རོ་མྱང་མཚན་ཉིད་ཤེས་པར་བྱ།། 
ཁམས་འདི་རྣམས་ནི་ཐམས་ཅད་ཀྱི།། 
ཟད་ཉིད་མཆོག་ཏུ་ངོ་མཚར་ཆེ།། 
རང་བཞིན་ཁམས་ཀྱི་གྲངས་རྣམས་ནི།། 
དུས་ཚོད་དང་ནི་ཀླུ་དང་མདའ།། 
དེ་རྣམས་རྣལ་འབྱོར་མར་ཡོངས་གྲགས།། 
བརྒྱུད་པའི་རིམ་པ་ལས་འོངས་པའོ།། 
ཁམས་ཀྱང་རྣམ་པར་དཔྱད་བཞིན་པས།། 
ཐམས་ཅད་བདག་ཉིད་ཀྱིས་འབྱུང་མིན།། 
རྣམ་ཤེས་མ་ཡིན་ཡེ་ཤེས་མིན།། 
ཐམས་ཅད་སྟོང་པའོ་ཡོད་པ་མིན།། 
གསེར་འགྱུར་རྩི་ནི་མ་རིག་པས།། 
མཆོག་ཏུ་བདེ་བ་རིག་པ་མིན།། 
རང་གིས་དགོས་པ་བྱེད་པ་ནི།། 
སྤར་ཤའི་རིགས་ལྷའི་མཚན་ཉིད་དོ།། 
བརྩོན་འགྲུས་ཆེན་པོར་མངོན་བརྗོད་པའི།། 
དེ་ཕྱིར་རྣལ་འབྱོར་མ་བསྒོམ་བྱ།། 
ཁམས་ཐམས་ཅད་དུ་རྒྱས་འདེབས་པ།། 
རྣལ་འབྱོར་གདན་དུ་ཡང་དག་བྱུང་།། 
གང་ཞིག་ཀུན་ནས་ཀུན་དུ་ནི།། 
དེ་ནི་དེ་བཞིན་གཤེགས་པར་མཐོང་།། 
མཁའ་འགྲོ་དང་ནི་སྡོམ་རྒྱུད་དང་།། 
ངེས་པར་བརྗོད་པ་ཕྱི་མ་དང་།། 
ཀུན་སྤྱོད་འབྱུང་བའི་རྒྱུད་རྣམས་སུ།། 
དངོས་པོ་ལས་ནི་རབ་ཏུ་བསྟན།། 
དེ་ཡིས་རྒྱུད་ནི་ཆེན་པོ་འདི།། 
ཐུབ་པ་སྐྱེས་བུ་མཆོག་གིས་གསུངས།། 
དུམ་བུ་དུམ་བུར་ཡོངས་གནས་པའི།། 
ལས་ཆེན་པོ་ནི་དེར་དྲང་བྱ།། 
ཕྲ་མོའི་བྱ་བ་མངོན་བརྗོད་པ།། 
ཁམས་རྣམས་ཀྱི་ནི་གནས་ལའོ།། 
ཇི་ལྟའི་རིམ་པས་ཁམས་བླང་སྟེ།། 
ཡོངས་བསྡུས་སྤྱོད་ཡུལ་བར་དུའོ།། 
ཚིགས་བཅད་ཐོག་མ་སོགས་པས་ཀྱང་།། 
ཇི་སྲིད་རྫོགས་པའི་སྤྱོད་ཡུལ་དུ།། 
རྒྱུད་འདི་རྣལ་འབྱོར་གཙོ་བོ་སྟེ།། 
ལས་རྣམས་རྒྱ་ཆེ་བ་མིན་ནོ།། 
ཡང་ན་རྣལ་འབྱོར་ཐམས་ཅད་ནི།། 
ལས་ཀྱི་ཚོགས་སུ་འདོད་པར་བྱ།། 
བདག་གི་དེ་ཉིད་རྟག་ཏུ་ལས།། 
བྱས་པའམ་གལ་ཏེ་མ་བྱས་པའོ།། 
རྣལ་འབྱོར་རྣམས་ཀྱི་སྦྱོར་མཚན་ཉིད།། 
རང་བཞིན་ལས་སུ་ཡང་དག་བཤད།། 
དེ་ལྟར་རྒྱུད་རྣམས་ཐམས་ཅད་དུ།། 
སྔགས་པས་མཆོག་ཏུ་ཤེས་པར་བྱ།། 
ཡང་ན་གང་དང་འདྲའི་རྣལ་འབྱོར།། 
དེ་དང་འདྲ་བར་ཁམས་གནས་ཏེ།། 
བཅུད་ཀྱིས་ལེན་གྱི་རྫས་རྣམས་ནི།། 
སྨན་ཆེན་ཉི་ཤུ་རྩ་བཞི་པོར།། 
སྦྱར་བྱས་དཔའ་བོ་ཉིད་རྣམས་ཀྱིས།། 
གྲོལ་བར་བགྲོད་པ་གསུངས་པ་ཡིན།། 
གསང་བ་མཆོག་ཏུ་དགྱེས་པ་ན།། 
ཐམས་ཅད་བདག་ཉིད་རྟག་ཏུ་བཞུགས།། 
བཅུ་དྲུག་དེ་རྣམས་རྫས་ཆེན་ཏེ།། 
བརྒྱད་གཉིས་ཚིགས་བཅད་ཕྱེད་ཀྱིས་སོ།། 
སྒྲ་དང་གཟུགས་སུ་ཡང་དག་བྱུང་།། 
འཇིག་རྟེན་གསུམ་དུ་རྙེད་པ་དཀའ།། 
སྲུབ་དང་བསྲུབ་པའི་ཀུན་སྦྱོར་བའི།། 
དབུས་མ་བླ་ན་མེད་པའི་གཟུགས།། 
རིལ་བུ་རྟག་ཏུ་མཆོད་བྱ་སྟེ།། 
ཕོ་ཉ་ལྷན་ཅིག་སྐྱེས་བདག་ཉིད།། 
ཡིད་ནི་ནང་དུ་སོན་པ་ཡིས།། 
རང་ཁུའི་སངས་རྒྱས་ཐིག་ལེ་ཅན།། 
སྦྲང་རྩི་ཁྲག་དང་ག་བུར་བཅས།། 
ཚོགས་ཀྱི་དབུས་སུ་རབ་ཏུ་ཞུགས།། 
མིང་མེད་མཐེ་བོ་དག་གིས་ཁར།། 
ཟླ་བའི་བཏུང་བ་མྱང་བར་གྱིས།། 
བདུད་རྩི་ལྔར་གྱུར་འདི་རྣམས་ཀྱིས།། 
མཆོད་པ་བཞི་ནི་དེ་བཞིན་བྱ།། 
ལྷ་དང་མི་རྣམས་བདེ་བ་པས།། 
བཅུ་དྲུག་ཆ་ཤས་རིན་ཆེའོ།། 
དེ་ལྟར་ཚིགས་བཅད་འདི་ཀུན་གྱིས།། 
ཁམས་ལྔ་རབ་ཏུ་བཤད་པར་འགྱུར།། 
ར་ཡི་ཡི་གེས་ཁྲག་གི་ཁམས།། 
ཧཱ་ཡིག་རི་སྐྱེས་སུ་འདོད་དེ།། 
སྱ་ཡིག་དྲི་ཡི་ལོ་མ་སྟེ།། 
པ་ཡིག་པགས་པ་རུ་ནི་འདོད།། 
ར་ཡིག་གྷན་དྷ་ཀར་རབ་བཤད།། 
མེ་ཡིག་མེ་ཏོག་ཏུ་དྲན་བྱ།། 
ར་ཡིག་རཱ་བི་ཎ་དེ་བཞིན།། 
སླར་ཡང་མེ་ཡི་ཡི་གེ་ཤ།
ས་ཡིག་ཀུན་ཏུ་རུ་ལས་སྐྱེས།། 
རྦཱ་ཡི་ཡི་གེ་རྩར་འདོད་དོ།། 
ཏྨ་ཡི་ཡི་གེ་སྦུག་སྐྱེས་བཤད།། 
ན་ཡིག་དྲི་ཡི་མར་ཁུའོ།། 
ས་ཡི་ཡི་གེ་སོ་ཡི་རྡུལ།། 
དཱ་ཡི་ཡི་གེ་རྒྱ་མཚོ་སྐྱེས།། 
སྠི་ཡིག་བ་མོ་དེ་བཞིན་དུ།། 
ཏ་ཡིག་སྙིང་པོའི་ག་པུར་རོ།། 
སྒྲ་དང་གཟུགས་སུ་ཡོངས་བྱུང་བ།། 
ཁྲག་ཁུ་ནོར་བུའི་བར་དག་ཏུའོ།། 
འཇིག་རྟེན་གསུམ་དུ་རྙེད་དཀའ་བ།། 
རང་རིག་པདྨ་ར་སོན་པའོ།། 
སྲུབ་དང་བསྲུབ་པའི་སྦྱོར་རྣམས་ཀྱིས།། 
རང་འབྱུང་གིས་ནི་རྣམ་བསྲེས་པའོ།། 
དབུས་མའི་མཆོག་གི་དབུགས་ཀྱང་ནི།། 
སྐད་ཅིག་དབུ་མར་བཟུང་བའོ།། 
རིལ་བུ་རྟག་ཏུ་མཆོད་པ་ནི།། 
བདུད་རྩི་གསང་བའི་ཆུ་ཡིན་ནོ།། 
ཕོ་ཉ་ལྷན་སྐྱེས་བདག་ཉིད་ནི།། 
དབང་གཉིས་སྦྱོར་ལས་རྩེ་བའོ།། 
ཡིད་ནི་ནང་དུ་སོང་བ་ནི།། 
ཁམས་རྣམས་ཀྱང་ནི་ཞུ་བའོ།། 
རང་ཁུ་ཐིག་ལེ་སངས་རྒྱས་རྣམས།། 
ཞུ་གང་སྦྱོར་བ་ལས་བྱུང་བའོ།། 
སྦྲང་རྩི་ཁྲག་དང་ག་བུར་བཅས།། 
བཅུ་དྲུག་འདོད་མ་ལས་བྱུང་བའོ།། 
ཚོགས་དབུས་རབ་ཏུ་བཞུགས་རྣམས་ཀྱིས།། 
འདི་ཀུན་ལྷན་སྐྱེས་ལ་སྦྱར་བའོ།། 
མིང་མེད་མཐེ་བོས་ཁར་གཞུག་པ།། 
སྙོམས་པར་འཇུག་ལས་ཁྲག་བྱུང་བའོ།། 
ཞི་བའི་བཏུང་བ་མྱང་བ་ནི།། 
འཕོ་བའི་དུས་ལས་མ་ལུས་གང་།། 
འདི་རྣམས་བདུད་རྩི་ལྔར་འགྱུར་བ།། 
འཕོས་ལས་བྱུང་བའི་མིའི་མར་ཁུ།། 
མཆོད་བཞི་དེ་བཞིན་བྱ་བ་ནི།། 
བཞི་མཉམ་ག་བུར་བཅས་པའོ།། 
ལྷ་དང་མི་རྣམས་བདེ་བ་ནི།། 
དགའ་བ་ཀུན་ལས་གང་བྱུང་བའོ།། 
བཅུ་དྲུག་ཆ་ཤས་རིན་ཆེ་བ།། 
ཐམས་ཅད་བདེ་བའི་རང་བཞིན་ཅན།། 
དེ་ལྟར་དཔའ་བོ་ཐམས་ཅད་ནི།། 
ཁམས་ཀྱི་རྫས་རྣམས་སུ་སྦྱར་བྱ།། 
བཅུད་ལེན་དེ་ལས་བྱུང་བ་སྟེ།། 
གཙོ་བོ་ཡེ་ཤེས་མེ་རླུང་གིས།། 
འཛད་པ་དང་ནི་བསད་བྱས་ནས།། 
འཕོ་བ་དང་ནི་གཟག་དེ་བཞིན།། 
འཛད་པ་བྱང་ཆུབ་འཛག་པ་སྟེ།། 
བསད་པ་ཡིས་ཀྱང་འཕོ་མེད་འགྱུར།། 
འཕོ་བ་རྩ་རྣམས་ཀུན་དུ་སྟེ།། 
གཟག་པ་ལྟེ་བའི་པདྨར་རོ།། 
དེ་རྣམས་བཅིང་བ་བྱས་པ་ཡིས།། 
ཁམས་ཐམས་ཅད་དུ་གཟག་པར་བྱ།། 
བསད་པ་དངོས་པོ་གཞོམ་པ་སྟེ།། 
རྒྱས་པ་འཇིག་རྟེན་ཁམས་རྣམས་སུ།། 
སྦྱིན་སྲེག་ཆོ་ག་དེར་ཤེས་ནས།། 
འཁོར་ལོས་སྒྱུར་ཉིད་འཐོབ་པར་གྱིས།། 
ཐབ་ཏུ་བདུད་རྩི་བསྲེག་བྱ་སྟེ།། 
འཇམ་པའི་རྡོ་རྗེ་མངོན་སུམ་དུ།། 
རྣལ་འབྱོར་ལྡན་པས་མཐོང་བར་འགྱུར།། 
ས་ཐམས་ཅད་ལ་འཁྱེར་བར་བྱེད།། 
སྲོག་ནི་གང་གི་ཆོས་ཅན་ཆེ།། 
ཆོས་ནི་ཀུན་དུ་འགྲོ་བར་འགྱུར།། 
དེ་ཡི་རང་བཞིན་བརྩོན་ཆེན་མ།། 
སུམ་ཅུ་བདུན་བདག་ཉིད་མཆོག་ཏུ།། 
དཀྱིལ་འཁོར་སྔགས་ལས་དེས་རྫོགས་པ།། 
ཤེས་རབ་ཐབས་ཀྱི་བདག་ཉིད་མཆོག།
ལྷ་མོ་ཆེན་མོ་ཁ་དོག་དཀར།། 
ཀུན་མཁྱེན་ཡེ་ཤེས་ལས་བྱུང་མ།། 
སེམས་ཅན་ཐམས་ཅད་དབང་འགྱུར་དང་།། 
འཁོར་ལོས་སྒྱུར་བ་འཐོབ་པར་འགྱུར།། 
ཨོཾ་ག་ཨི་ར་ནྡྲ་ས་ཛཱ་ཏ་ལ་བཱ་ས་ད་རྦ་པྲ་ས་བཱ་ཏྭཱ་ད་ཏྨ་མ་ནེ་ཧཱ་ཧཱུྃ་མ་ཧཱུྃ་ཏེ་ཕཊ་ཧཱུྃ་ཕཊ་ཧཱུྃ་སྭཱ་ཕཊ་ཧཱ་ཕཊ་སྭཱ་ཧཱ།
ཨོཾ་མ་ཧཱ་བིརྱཱ་ཡཻ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
དེ་ལྟར་སྔགས་ཀྱི་དེ་ཉིད་བདག།
ལྷ་ཐམས་ཅད་ཀྱིས་བོན་ནོ།། 
འཁྲུལ་འཁོར་འཁོར་ལོ་དེ་ཚེ་ནི།། 
རེའུ་མིག་གཅིག་དམན་ལྔ་བཅུ་སྟེ།། 
ཁ་ཆེས་ཡང་དག་བྲི་བྱས་ནས།། 
གསང་སྔགས་ཕྲེང་བ་འདི་དགོད་བྱ།། 
ལུགས་ལས་བཟློག་པས་གནོད་མཛེས་སྔགས།། 
ཇི་ལྟའི་རིམ་པས་དགོད་པར་བྱ།། 
དེ་ཚེ་མི་ཡི་གཟུགས་བྱས་ནས།། 
སླར་ཡང་ཟླུམ་པོ་སྦྱིན་པར་བྱ།། 
དེ་ལ་རྩ་བའི་སྔགས་བྲིས་ནས།། 
བསྒྲུབ་བྱའི་མིང་ནི་ནང་བཅུག་པའོ།། 
དབུས་ཀྱི་དུམ་བུ་བསྒྲུབ་བྱ་ནི།། 
དེ་ཡི་སྔགས་ཀྱི་ནང་བཅུག་པའོ།། 
གྲོ་ག་སོགས་སུ་སྔགས་པས་བྲི།། 
ཕྱི་དང་གསང་བར་མཚོན་པར་བྱ།། 
དེ་ལྟའི་འཁྲུལ་འཁོར་རབ་སྦྱར་བས།། 
ས་གསུམ་པོ་ལ་བསྒོམ་པར་བྱ།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་བརྩོན་འགྲུས་ཆེན་མོའི་རབ་ཏུ་སྦྱོར་བའི་ཆོ་གའི་མཚན་ཉིད་གསང་བའི་བཅུད་ལེན་ལ་སོགས་པ་དང་རྒྱས་པའི་ལས་དཔལ་ཡང་དག་པའི་ཏིང་ངེ་འཛིན་ཧེ་རུ་ཀའི་རྩ་བའི་སྔགས་ཀྱི་ཆོ་ག་ཞེས་བྱ་བ་སྟེ་ལེའུ་བཞི་བཅུ་རྩ་དགུ་པའོ།།།། 
དེ་ནས་དཔའ་བོ་ཕྱག་རྡོར་སོགས།། 
སྔགས་པ་ཐམས་ཅད་བཞེངས་རྣམས་ཀྱིས།། 
བསྟོད་དང་མཆོད་དང་ཕྱག་བཅས་པས།། 
ཕག་མོ་རབ་ཏུ་སད་པར་བྱེད།། 
བདག་གི་མ་ཡི་ལྷ་མོ་ཀྱེ།། 
ལྷ་མོ་ཀུན་གྱིས་རབ་མཆོད་མ།། 
ཁྱོད་ནི་འདི་རྣམས་ཀུན་གྱི་མ།། 
ཡེ་ཤེས་སྙིང་མོ་ཕྱག་འཚལ་འདུད།། 
སེམས་ཅན་ཀུན་ལ་སྙིང་རྗེ་ཡི།། 
གཟུགས་སུ་རང་གིས་སྤྲུལ་པ་མོ།། 
བདག་ལ་ཀུན་དུ་ཐུགས་རྗེ་ཡི།། 
བཀའ་དྲིན་ཆེན་པོ་མཛད་པར་རིགས།། 
བདེ་བ་ཆེན་པོ་ཡོངས་བཞུགས་པའི།། 
བཅོམ་ལྡན་བདག་པོ་ལ་འདྲིའོ།། 
རྒྱུད་ཐམས་ཅད་ཀྱི་ལས་ཚོགས་ཀྱི།། 
སྒྲུབ་པའི་ཐབས་ནི་མི་འཚལ་ཏོ།། 
གལ་ཏེ་ཇི་སྲིད་རྒྱུད་རྒྱུད་དུ།། 
ལས་ཐམས་ཅད་ནི་བསྟན་པ་ནི།། 
རྣམ་དག་ཡེ་ཤེས་ཐོབ་རྣམས་ཀྱི།། 
དེ་ཚེ་དེར་འདི་ཅི་ཕྱིར་གསུངས།། 
རྒྱུད་འདི་ཉིད་དུ་འཇུག་འགྱུར་བར།། 
སྐྱེ་བོ་ཐམས་ཅད་མི་རིགས་སོ།། 
སླར་ཡང་བཤད་པ་སྐྱོན་དང་བཅས།། 
བདག་གིས་མ་ཤེས་ཐེ་ཚོམ་མཆིས།། 
ཕག་མོ་ཅི་ཡང་མི་གསུང་བས།། 
བཅོམ་ལྡན་འདས་ཀྱི་ཞལ་ཞུགས་ནས།། 
དེ་ཡི་ཡེ་ཤེས་སུ་འགྱུར་ཏེ།། 
དེ་ཡིས་ལེན་ནི་གསུང་བར་མཛད།། 
བཅོམ་ལྡན་ཆོས་ཀུན་བདག་ཉིད་ཀྱི།། 
ཏིང་ངེ་འཛིན་གྱི་ཡིད་དུ་ནི།། 
བྱས་ནས་གསུང་ནི་རྗོད་བྱེད་པ།། 
ཕག་མོའི་རིས་ཐམས་ཅད་ཀྱིས་སོ།། 
ཀྱེ་ཀྱེ་དཔའ་བོ་ཐམས་ཅད་རྣམས།། 
ཡེ་ཤེས་ཤེས་བྱ་གཉིས་འདྲེས་པའི།། 
ཁྱེད་ཀྱིས་ཡེ་ཤེས་གང་མཐོང་བ།། 
དེ་ནི་དེ་དང་དེ་རུ་ཐིམ།། 
འོན་ཀྱང་སོ་སོར་འཇུག་བྱེད་པ།། 
སེམས་ཅན་སྣ་ཚོགས་བསམ་པས་སོ།། 
དབྱེ་བ་མེད་ཉིད་རྒྱུད་ཆེན་པོར།། 
རྡོ་རྗེ་མཁའ་འགྲོ་སྡོམ་པ་དང་།། 
གཞན་ཡང་རྣལ་འབྱོར་རྒྱུད་རྣམས་ནི།། 
འདུས་པ་ལ་སོགས་དོན་ཆེན་པོ།། 
དེ་རྣམས་ཀྱིས་ནི་རྒྱུད་འདི་ཡི།། 
སྣ་ཚོགས་དོན་ནི་མངོན་བརྗོད་པ།། 
དེ་ཐམས་ཅད་ཀྱིས་ལས་ཀྱི་ཚོགས།། 
ལྡན་པས་རབ་ཏུ་གསལ་བར་བྱེད།། 
རྒྱུད་དུ་བརྗོད་བྱ་རྗོད་པ་པོར།། 
དེ་ཡིས་ཕྲ་མོར་འཇུག་པར་བྱེད།། 
རེ་རེའི་མཚན་ཉིད་བདག་ཉིད་ཅན།། 
ཐོད་པའི་དུམ་བུ་ལ་སོགས་ལྡན།། 
དེ་ལ་རྣམ་པར་ཤེས་པའི་ཆོས།། 
ཐོད་པ་ཡི་ནི་དུམ་བུར་བཤད།། 
སེམས་ཅན་ཀུན་གྱི་ལས་དང་ནི།། 
ཉོན་མོངས་བདེ་བར་ཤེས་པར་བྱ།། 
གཞན་དུ་ཀུན་མཁྱེན་རྒྱུད་ལ་ནི།། 
ཡི་གེ་སྐྱེ་བར་མི་འགྱུར་རོ།། 
ལོ་གཅིག་གི་ནི་བར་གྱི་ནི།། 
ཟླ་བ་བཅུ་གཉིས་དེ་ཤེས་བྱ།། 
དུས་ཚོད་དྲུག་གི་འཁོར་ལོས་སྒྱུར།། 
སེམས་ཅན་རྨི་ལམ་ལྟ་བུ་མཆོག།
མི་ཤེས་དྲི་མས་བསྒོས་པ་ཡིས།། 
དེ་རྣམས་ཀྱིས་ནི་བདེ་མི་རིག།
ཧཱ་ར་དོ་ལའི་རིམ་པ་ཡིས།། 
རྣམ་པར་ཤེས་པ་ཤེས་བཞིན་པར།། 
ཁྲི་ཕྲག་གཉིས་ལ་སྟོང་དང་ནི།། 
དྲུག་བརྒྱ་ཡིས་ནི་ལྷག་པའོ།། 
དབུགས་ཀྱི་ཆུ་ཚོད་དྲུག་ཅུ་ལ།། 
ཞག་གཅིག་ཏུ་ནི་རབ་ཏུ་གྲགས།། 
ཧཱ་ར་དོ་ལའི་དབུགས་རྣམས་ཀྱིས།། 
བསྒྱུར་བས་དོ་ལ་ལ་མཚན་པའོ།། 
གཉིས་ཀྱི་དབུགས་ནི་བློ་ལྡན་གྱིས།། 
ཕྱིར་འབྱུང་ནང་འཇུག་ཐིམ་པར་འགྱུར།། 
རྣལ་འབྱོར་པ་ཡིས་དགོངས་འགྱུར་ཏེ།། 
ཀུན་མཁྱེན་ཉིད་དུ་ཉེར་འོང་མིན།། 
ཕྲ་ཞིང་ཕྲ་བའི་རྣལ་འབྱོར་དུ།། 
གནས་ནས་ཐམས་ཅད་རྣམ་པར་སྤྱད།། 
དེ་ཡི་ཨང་ཀ་ཕྱི་རོལ་དུ།། 
ས་ལ་བཅུ་གཉིས་གཞག་པར་བྱ།། 
ཇི་ལྟར་ཉི་མའི་དབྱེ་བཤད་པ།། 
ཡན་ལག་བཅུ་གཉིས་ཀྱང་དེ་བཞིན།། 
རྒྱུ་སྐར་དང་ནི་གཟའ་རྣམས་ཀྱི།། 
འཆར་བ་དུས་ཐམས་ཅད་དུའོ།། 
རེ་རེ་ཡི་ནི་ཁམས་ཀྱི་ནི།། 
རང་གི་དུས་སུའང་འཆར་བར་འགྱུར།། 
དུས་སུ་འཆི་དང་དེ་བཞིན་གཞན།། 
རིམ་པ་འདི་ཡིས་འཆད་པར་འགྱུར།། 
དཱ་ཏྟྱཱ་ལ་སོགས་སྦྱོར་ཤེས་པས།། 
འདི་ནི་སྦྱོར་བ་ཕྱི་མོ་ལའོ།། 
ཉི་མ་བྱང་དུ་བགྲོད་པ་ཡི།། 
རྒྱལ་གྱི་ཟླ་བ་སོགས་བརྩམས་ནས།། 
ཟླ་བ་བཅུ་གཉིས་དེ་ལྟར་དུ།། 
རིམ་པ་རིམ་པས་གཞག་པར་བྱ།། 
ཤར་ལ་སོགས་པའི་ཕྱོགས་བརྩམས་ནས།། 
སྔ་དྲོ་ནས་བརྩི་བློ་ལྡན་གྱིས།། 
གསུམ་པ་བཅུ་གསུམ་དེ་བཞིན་ཏེ།། 
བཞི་པ་ཡང་ནི་བཅུ་བཞི་པ།། 
ལྔ་པ་བཅྭ་ལྔ་པ་རུ་ནི།། 
བཤད་པར་བྱ་ཡིས་ད་ལྟ་ཉོན།། 
འདི་རྣམས་མཉམ་ཞིང་མཉམ་ལྡན་པར།། 
སྒྲུབ་པོས་མཐུན་པར་བྱ་བ་ཡིན།། 
དེ་ལ་མ་རིག་འདུ་བྱེད་དང་།། 
རྣམ་པར་ཤེས་དང་མིང་དང་གཟུགས།། 
སྐྱེ་མཆེད་དྲུག་དང་རེག་པ་དང་།། 
ཚོར་བ་དང་ནི་སྲེད་དེ་བཞིན།། 
ཉེ་བར་ལེན་དང་སྲིད་པ་དང་།། 
སྐྱེ་བ་དང་ནི་རྒ་ཤིའོ།། 
དེ་བཞིན་རོ་ཧི་ཏ་སོགས་ཀྱིས།། 
ཆུ་སྲིན་ལ་སོགས་རཱ་སི་རྣམས།། 
བཅུ་གཉིས་ཉིད་དུ་འདོད་པར་བྱ།། 
ཐོག་མར་མ་རིག་ཆུ་སྲིན་དང་།། 
རོ་ཧི་ཏའོ་དེ་བཞིན་གཞན།། 
གཉིས་པར་མོ་ཧི་ཏ་བུམ་པ།། 
འདུ་བྱེད་དུ་ནི་གསལ་བར་འགྲོ།། 
གསུམ་པར་བཟང་པོ་དང་ནི་ཉ།། 
རྣམ་པར་ཤེས་པར་དེ་རིག་བྱ།། 
བཞི་པར་ཁྱུ་མཆོག་དང་ནི་ལུག།
མིང་དང་གཟུགས་སུ་འདོད་པར་བྱ།། 
ལྔ་པ་རུ་ནི་རུས་སྦལ་ཏེ།། 
བྲི་ཥ་སྐྱེ་མཆེད་དྲུག་ཆོག་གོ།། 
དྲུག་པར་ཆུ་སྲིན་དང་འཁྲིག་པ།། 
རྟག་ཏུ་རེག་པ་རུ་ནི་འགྲོ།། 
བདུན་པར་རཎྜ་ཀ།། 
དེ་བཞིན་དུ་ནི་ཚོར་བ་མཆོག།
བརྒྱད་པར་མི་ཀི་ར་སེང་གེ།། 
མཆོག་ཏུ་མཐུན་མ་སྲེད་པའོ།། 
དགུ་པར་བི་དྲི་དང་བུ་མོ།། 
ཉེ་བར་ལེན་པ་རུ་ནི་འདོད།། 
བཅུ་པར་སེམས་གཡེངས་པ་དང་སྲང་།། 
སྲིད་པ་རུ་ནི་རབ་ཏུ་བརྗོད།། 
བཅུ་གཅིག་པ་རུ་རྨི་ལམ་དང་།། 
བྲི་ཀ་དང་སྐྱེ་དེ་བཞིན།། 
བཅུ་གཉིས་པ་རུ་སའི་དབང་ཕྱུག།
གཞུ་དང་རྒས་ཤིང་ཤི་བའོ།། 
དེ་ལྟར་སའི་དབང་ཕྱུག་སོགས་དང་།། 
རྨི་ལམ་ལ་སོགས་དེ་བཞིན་གཞན།། 
གཡེང་སོགས་བྷི་དྲི་ཀ་ལ་སོགས།། 
དེ་བཞིན་མི་ཀི་ར་སོགས་དང་།། 
རཎྜ་སོགས་དང་ཆུ་སྲིན་སོགས།། 
རུས་སྦལ་སོགས་དང་ཁྱུ་མཆོག་སོགས།། 
བཟང་པོ་སོགས་དང་རྨོངས་པ་སོགས།། 
དེ་ཕྱིར་ཟླ་བ་རྣམས་བཅུ་གཉིས།། 
འདི་རྣམས་ཉི་མར་གང་སྐྱེས་པ།། 
དེ་ཡི་མཚན་ཉིད་དུ་ནི་འདོད།། 
སྐད་ཅིག་ཐང་ཅིག་ཡུད་ཙམ་དུ།། 
ཚད་པའི་ཤིང་དུ་མཚོན་པར་བྱ།། 
མིག་ཕྱེ་བཙུམས་པར་སོན་པས་ཀྱང་།། 
ཤིན་ཏུ་ཕྲ་བའི་དུས་ལས་སོ།། 
གལ་ཏེ་སེམས་ནི་ཏིང་འཛིན་གནས།། 
རིམ་གྱིས་ས་བཅུ་གཉིས་པར་རོ།། 
ཡང་ན་ཏིང་འཛིན་མི་གནས་པ།། 
བར་མ་ཡི་ནི་འགྲོ་བར་འདོད།། 
དམན་པས་དམྱལ་བ་ལ་སོགས་པའི།། 
སྐྱེ་བོ་ཐམས་ཅད་འགྲོ་བའོ།། 
འདྲེན་མ་རྣམས་ཀྱི་བདེ་སྡུག་བསྔལ།། 
ལས་ཀྱིས་ཀུན་དུ་ལོངས་སྤྱོད་དོ།། 
གཉིས་སུ་མེད་པའི་དུས་ཅན་གྱིས།། 
ཐམས་ཅད་རང་བཞིན་ས་ལ་སྐྱེ།། 
དེ་ལྟ་ཡིན་ཀྱང་དེར་སྐྱེས་པའི།། 
རང་གི་ལས་ཀྱིས་འབྲས་བུ་ཟ།། 
དེ་ལྟར་རྣམ་པར་གཟུང་ཙམ་གྱིས།། 
ཐོད་པའི་དུམ་བུའི་རྣལ་འབྱོར་ལྡན།། 
སྔོན་དུ་བཤད་པའི་རིགས་པ་ཡིས།། 
ཁམས་ཀྱི་དབུས་སུ་འབབ་པའོ།། 
རླུང་གི་ཀུན་སྤྱོད་དུས་སུ་ནི།། 
རྣལ་འབྱོར་པ་ནི་སྐྱེ་བར་འགྱུར།། 
ཉི་མ་དགུ་དང་ཟླ་བ་དང་།། 
ལོ་ན་མཁས་པས་འཆི་ཤེས་བྱ།། 
དེ་ལ་རྒྱལ་སྲིད་རྩོམ་པར་འགྱུར།། 
དེ་ལྟ་ཉིད་དུ་ཐེ་ཚོམ་མེད།། 
རོ་ཧི་ཏ་ཡི་ཉ་མ་སྐྱེས།། 
ས་ཡི་དབང་ཕྱུག་ལ་འཆི་འགྱུར།། 
ས་ཡི་ཀུན་སྤྱོད་དུས་སྐྱེས་པ།། 
ཉི་མ་བརྒྱད་དང་ཟླ་བ་དང་།། 
ལོ་གཅིག་ན་ནི་མ་ཤི་ན།། 
བྱང་ཆུབ་སེམས་དཔར་ཐེ་ཚོམ་མེད།། 
རྨི་ལམ་ཀུན་སྤྱོད་དུས་སུ་ནི།། 
དཔའ་ཞིང་རྟུལ་ཕོད་ཕ་རོལ་གནོན།། 
བསོད་ནམས་དང་ནི་སྡིག་ཉིད་འདྲེས།། 
ལྔ་བཅུ་རྩ་བཞི་ན་འཆིའོ།། 
སེམས་གཡེང་བ་ལ་དགྲ་ཡིས་གསོད།། 
དེ་ཡི་ཉི་མར་སྐྱེས་པ་པོ།། 
དྲུག་ཅུ་རྩ་བཞིའོ་ཟླ་བཅུ་ན།། 
གལ་ཏེ་ཤི་བར་མ་གྱུར་ན།། 
དེ་ནི་འབྱོར་ཆུང་ཕྱི་ནས་ནི།། 
ཕུན་སུམ་ཚོགས་པར་འགྱུར་བ་སྟེ།། 
བྷི་ཏྲིའི་ཉིན་མོ་འཆི་བ་ཡིན།། 
དེའི་ཚེའི་ཉི་མ་ལ་སྐྱེས་པ།། 
ལྔ་པ་གཉིས་དང་གསུམ་གཅིག་གི།། 
ལོ་ན་ཤི་བར་མ་གྱུར་ན།། 
དེ་ལ་འདོད་དོན་ཀུན་དམན་ཞིང་།། 
ཕ་དང་མ་ནི་གསོད་པ་སྟེ།། 
དཀའ་ཐུབ་དང་ནི་འདྲེས་པ་ཡིས།། 
མི་ཀི་ར་ལ་རང་ཁྱིམ་འཆི།། 
གང་ཞིག་དེ་ཉིན་འདིར་སྐྱེས་པ།། 
གཉིས་ལྔ་གསུམ་དགུའི་ལོ་ན་ནི།། 
དེ་ལྟར་གལ་ཏེ་མ་ཤི་ན།། 
དེ་ནི་ཐམས་ཅད་མཁྱེན་པ་མཉམ།། 
ཡུགས་ས་མོ་ལ་ཆུར་འཆིའོ།། 
གང་ཞིག་དེའི་ཚེ་ཉི་མར་སྐྱེས།། 
གཉིས་དང་གསུམ་གྱི་ལོ་ན་ནི།། 
མ་ཤི་ན་ནི་བློ་ལྡན་ཏེ།། 
སྡིག་པ་བྱེད་པོ་ནད་དང་ལྡན།། 
མི་དང་མི་མོ་རྣམས་སྐལ་བཟང་།། 
ཆུ་སྲིན་ལ་འཆི་དེ་ཉིད་ལ།། 
སྐྱེས་པ་བཅུ་ལྔ་གསུམ་ལྔ་ཡི།། 
ཉི་མ་ཟླ་བ་ལོ་རྣམས་ལ།། 
མ་ཤི་ན་ནི་མདོར་ན་ཡང་།། 
ཡོན་ཏན་ཐམས་ཅད་ཡོངས་རྫོགས་ཏེ།། 
མཐའ་སྐྱོང་བ་ཡི་རྒྱལ་པོར་འགྲོ།། 
རུས་སྦལ་དང་ནི་འཁྲིག་པར་འཆི།། 
དེའི་ཚེ་ཉི་མ་ལ་སྐྱེས་པ།། 
གཉིས་བརྒྱད་དགུ་ཡི་ལོ་ན་འཆི།། 
དེ་ནི་ཤི་བར་མ་གྱུར་ན།། 
ཐ་མལ་སེམས་ཅན་དུ་ཤེས་བྱ།། 
དམན་དང་གཙོ་བོར་འགྲོ་བའོ།། 
ཁྱུ་མཆོག་ལ་ནི་རང་ཁྱིམ་འཆི།། 
དེ་ཡི་ཉི་མ་ལ་སྐྱེས་པ།། 
གཉིས་དང་བརྒྱད་དང་དགུ་ཡི་ནི།། 
ལོ་ན་མཁས་པས་མ་ཤི་ན།། 
དབང་ཕྱུག་ཐམས་ཅད་ཕུན་ཚོགས་ཤིང་།། 
ཁྲོ་སོགས་དང་ནི་ལྟ་བ་ངན།། 
བཟང་པོ་ལ་ནི་བསད་ནས་འཆི།། 
དེ་ཉིད་ཉི་མ་ལ་སྐྱེས་པ།། 
ལྔ་དང་དགུ་དང་བཅུ་ན་ནི།། 
སྐྱེ་བོ་འདིར་ནི་མ་ཤི་ན།། 
ཕོངས་ཤིང་ཆོས་ནི་ཕུན་སུམ་ཚོགས།། 
ཐམས་ཅད་ཀྱིས་ནི་བརྒྱན་པ་སྟེ།། 
གཏི་མུག་ལ་ནི་ཆུར་འཕོའོ།། 
དེ་ཡི་ཉི་མ་ལ་སྐྱེས་པ།། 
གཉིས་དགུའི་ཟླ་བ་དང་པོ་ལ།། 
གལ་ཏེ་དེ་ཚེ་མ་ཤི་ན།། 
ཐམས་ཅད་དམན་ཞིང་དམྱལ་བར་ཏེ།། 
བསམ་ངན་སྡིག་པའི་བདག་ཉིད་ཅན།། 
རྐུན་མོ་ལ་སོགས་པས་བསད་ནས།། 
རོ་ཧི་ཏ་ཡི་ཉི་མར་འཆི།། 
དེ་ལྟར་མདོར་བསྡུས་ཤེས་བྱ་སྟེ།། 
གལ་ཏེ་ཏིང་འཛིན་མ་ཐོབ་ནའོ།། 
སྐྱེ་རྣམས་མངོན་སུམ་བྱེད་པ་ཡི།། 
ལས་རྣམས་གཞན་དུ་འཐོབ་པ་ཡིན།། 
དེ་ཉིད་ཉེ་བར་གང་ཞིག་ན།། 
དེ་ནི་ལེགས་པར་བསྲུང་བྱ་སྟེ།། 
བཤད་པའི་རིམ་པའི་ཉི་མ་ལ།། 
འགྲོལ་བར་འདི་ལ་ཐེ་ཚོམ་མེད།། 
ཐོད་པའི་དུམ་བུ་རང་ཉིད་ནི།། 
འདི་རྣམས་ཤིས་བྱེད་བསྒོམ་པར་བྱ།། 
མཁའ་འགྲོར་བགྲོད་པའི་གང་ཞིག་རྩ།། 
དེའི་དབུས་བདག་ཉིད་སྤྱོད་པར་བྱེད།། 
དེ་ནི་སྒོ་ངའི་རིགས་ཤེས་བྱ།། 
གཏོར་བ་བསྐྱོད་པས་བསྲུང་བར་བྱ།། 
རྣལ་འབྱོར་པ་ལུས་འཛིན་པར་འགྱུར།། 
འདིར་ནི་མཐེའུ་ཆུང་བསྐྱོད་པར་བྱ།། 
རྐང་མཐིལ་དང་ནི་སྤྱི་བོའི་སྒོ།། 
མཚམས་རྣམས་ཀུན་དུ་བསྲུང་བར་བྱ།། 
ཨཱ་ལི་ཀཱ་ལི་མཉམ་བྱས་ནས།། 
ཁམས་རྣམས་ལ་ནི་ཐིམ་པར་བྱ།། 
རྣམ་པར་ཤེས་པ་མི་གཡོ་སྟེ།། 
ཐམས་ཅད་དེའི་རང་བཞིན་དུ་བྱ།། 
མགོ་བོའི་དབུས་ལས་ངེས་པར་ཡང་།། 
འོག་ཏུ་ཁ་བལྟས་འབབ་འགྱུར་འགྲོ།། 
དེའི་དབུས་ཕྱོགས་སུ་ཕུན་ཚོགས་པ།། 
རྣལ་འབྱོར་པ་དེ་སྲིད་མཐར་འགྲོ།། 
ཨ་བ་དྷཱུ་ཏཱི་དུས་གྲངས་སུ།། 
ཇི་ལྟར་གསལ་བར་བཤད་པར་འགྱུར།། 
ཟླ་ཕྱེད་ལོ་གསུམ་ཤེས་བྱ་བ།། 
སྐྱེ་བོའི་དུས་སུ་འཆི་བ་ཡིན།། 
ལོ་བརྒྱ་རྣམས་ཀྱི་གང་ཞིག་ཚད།། 
དེ་རྣམས་དབུས་སུ་བརྟག་པར་བྱ།། 
རོ་མ་རྐྱང་མ་གཉིས་དག་གིའང་།། 
སྐྱེ་བའི་ཟླ་བ་ཉིད་མཚོན་བྱ།། 
ཟླ་བ་ཟླ་བར་འཇོམས་འགྱུར་བ།། 
ཉི་ཤུ་རྩ་བཞིའི་ཆ་ཅན་ནོ།། 
དབུགས་ནི་གཅིག་གི་གྲངས་ཀྱང་ནི།། 
དེ་ཕྱིར་ལོ་གཉིས་ལས་གཉིས་འགྱུར།། 
སུམ་འགྱུར་སོགས་པས་ཐམས་ཅད་རྣམས།། 
དེ་ནས་ཉི་ཤུ་རྩ་བཞིའི་འགྱུར།། 
མཁའ་བུག་མིག་ཏུ་ཤེས་པར་བྱ།། 
ཕྱི་ནས་ཆུ་ཚོད་རྣམས་སུ་འགྲོ།། 
ལོ་ནི་བཅུ་གཉིས་བར་དུ་ནི།། 
ལྔ་ལྔ་ཡི་ཡང་ཆུ་ཚོད་དོ།། 
དྲུག་ཅུའི་ལོ་ནས་ཉི་མ་འཕེལ།། 
སུམ་ཅུ་རྩ་བདུན་ཟླ་ཕྱེད་གསུམ།། 
ལྔ་ལྔ་རུ་ནི་འཕེལ་བ་རྣམས།། 
ཉིན་མོའི་ཆུ་ཚོད་ཨང་ཀ་བྱ།། 
སྐྱེ་བོ་ཀུན་གྱི་འཆི་བ་ནི།། 
ཟླ་ཕྱེད་གསུམ་དང་ལོ་ན་ཤེས།། 
ཉི་ཤུ་རྩ་བཞིའི་ལོ་རྣམས་ཀྱིས།། 
གང་ཕྱིར་མི་རྣམས་དཔྱོད་ལྡན་འགྲོ།། 
ས་ཡི་ཁྱིམ་དུ་ཞུགས་ནས་ནི།། 
ཡིད་ཀྱིས་འཆི་བ་བླུ་བ་སྟེ།། 
དཔལ་ཧེ་རུ་ཀ་གནས་ཞུགས་པའི།། 
ཐོད་པའི་དུམ་བུ་བསམ་པར་བྱ།། 
བགྲང་བའི་རིམ་པའི་རྣལ་འབྱོར་གྱིས།། 
ཉིན་ཞག་ཆུ་ཚོད་མཚོན་པར་བྱ།། 
ཇི་ལྟའི་དུས་སུ་མཚན་པ་ཡིས།། 
རིམ་གྱིས་རིམ་གྱིས་བྱ་བ་ཡིན།། 
བྱང་དུ་བགྲོད་པའི་དུས་ཚོད་དུ།། 
ལྷ་མོ་རྒྱལ་སོགས་རིམ་པའོ།། 
བཅུ་ལ་གཉིས་ཀྱིས་བསྒྱུར་དང་བཞི།། 
མཁས་པས་ཉི་མའི་ཆུ་ཚོད་དོ།། 
མཉམ་པའི་དུས་སུ་ཤེས་བྱ་བ།། 
རང་གི་དུས་སྦྱོར་དུ་འཆད་འགྱུར།། 
བཅུ་པོ་གསུམ་དང་དྲུག་པོ་སྟེ།། 
མཚན་མོའི་ཆུ་ཚོད་རྩོམ་པར་བྱེད།། 
བརྒྱ་ལ་དུས་ཀྱི་བྱེ་བྲག་གིས།། 
དེ་ཡི་དབུས་ལས་ཤེས་པར་བྱ།། 
བཅུ་ལ་གཉིས་ཀྱིས་བསྒྱུར་དང་དྲུག།
ཉིན་རྣམས་ཆུ་ཚོད་ཨང་ཀ་བྱ།། 
བཅུ་ལ་གསུམ་གྱིས་བསྒྱུར་དང་བཞི།། 
མཚན་མོའི་ཆུ་ཚོད་དུ་ནི་བརྟག།
བཅུ་ལ་གཉིས་ཀྱིས་བསྒྱུར་དང་བརྒྱད།། 
ཉི་མ་རྣམས་ཀྱི་ཆུ་ཚོད་བཞིན།། 
བཅུ་ལ་གསུམ་བསྒྱུར་གཉིས་གཅིག་པུ།། 
མཚན་མོའི་ཆུ་ཚོད་དུ་ནི་བརྟག།
མཉམ་དུས་དབུས་སུ་གཉིས་སྦྱར་ནས།། 
སུམ་ཅུ་གཅིག་པུར་རབ་ཏུ་བརྟག།
སུམ་ཅུ་རྣམ་པ་གཉིས་རྣམས་ཀྱིས།། 
ཉིན་རེ་དག་གི་ཆུ་ཚོད་འབྱེད།། 
བཅུ་པོ་རྣམ་གསུམ་གཉིས་གཅིག་པུ།། 
ཉིན་མོ་རྣམས་ཀྱི་ཉི་མར་བརྟག།
བཅུ་པོ་གཉིས་རྣམས་དང་ནི་བརྒྱད།། 
མཚན་མོ་ཡི་ནི་ཨང་ཀ་བྱ།། 
བཅུ་པོ་རྣམ་གསུམ་ཨང་ཀ་ལ།། 
བཞི་དང་ཡང་དག་ལྡན་པའོ།། 
བཅུ་ལ་གཉིས་ཀྱིས་བསྒྱུར་དང་དྲུག།
མཚན་མོའི་ཆུ་ཚོད་ཨང་ཀ་བྱ།། 
བཅུ་ལ་གསུམ་གྱིས་བསྒྱུར་དང་དྲུག།
ཉིན་དག་ཡེ་ཤེས་ཅན་གྱིའང་ཉིན།། 
བཅུ་ལ་གཉིས་ཀྱིས་བསྒྱུར་དང་བཞི།། 
རྡུལ་ཅན་རྣམས་ཀྱི་ཆུ་ཚོད་གྲགས།། 
ལྷོ་རུ་བགྲོད་པར་རབ་བཤད་དེ།། 
ནམ་ཟླའི་དུས་ཀྱིས་ཤེས་པར་འགྱུར།། 
བཅུ་ལ་གསུམ་གྱིས་བསྒྱུར་དང་བཞི།། 
ཉིན་ཕྱེད་ཆུ་ཚོད་ཡོངས་སུ་བཤད།། 
བཅུ་ལ་གཉིས་ཀྱིས་བསྒྱུར་དང་དྲུག།
མཚན་མོའི་དེ་བཞིན་མཚོན་པར་བྱ།། 
བཅུ་ལ་གསུམ་བསྒྱུར་གཉིས་གཅིག་པུ།། 
ཉིན་རྣམས་ཆུ་ཚོད་དེ་བཞིན་ནོ།། 
བཅུ་ལ་གཉིས་ཀྱིས་བསྒྱུར་དང་དྲུག།
མཚན་མོའི་ཆུ་ཚོད་དུ་ནི་གྲགས།། 
བཅུ་ལ་གསུམ་བསྒྱུར་པས་མཚོན་པ།། 
མཉམ་སོགས་ཆུ་ཚོད་དེ་བཞིན་ཏེ།། 
བཅུ་ལ་གསུམ་བསྒྱུར་མཚན་རྣམས་ཀྱི།། 
བི་ཤུའི་དབུས་སུ་གཉིས་དེ་བཞིན།། 
བཅུ་ལ་གཉིས་ཀྱིས་བསྒྱུར་དང་བརྒྱད།། 
ཉིན་རྣམས་ཀྱི་ནི་ཉིན་མོར་སེམས།། 
བཅུ་པོ་སུམ་འགྱུར་གཉིས་གཅིག་པུ།། 
རྡུལ་ཅན་ཆུ་ཚོད་དུ་བརྟགས་སོ།། 
བཅུ་པོ་གཉིས་འགྱུར་དང་ནི་དྲུག།
ཉིན་རྣམས་ཆུ་ཚོད་རིམ་པས་སོ།། 
བཅུ་པོ་སུམ་འགྱུར་དང་ནི་བཞི།། 
རྡུལ་ཅན་ཆུ་ཚོད་རྣམས་དེ་བཞིན།། 
སུམ་བརྒྱ་དེ་བཞིན་དྲུག་ཅུ་ནི།། 
ཆུ་ཚོད་རྣམས་ཀྱི་དབུགས་བཀང་ངོ།། 
ཆུ་ཚོད་གྲངས་ནི་དྲུག་ཅུ་ནི།། 
ཞག་གཅིག་ཏུ་ནི་རྣམ་པར་བརྗོད།། 
ཟླ་རྣམས་རིམ་པ་ཇི་ལྟ་བས།། 
དེ་བཞིན་རིམ་རྣམས་ཀྱིས་མཚན་ནོ།། 
ཆུ་ཚོད་དབུགས་སོགས་ཡོངས་རྫོགས་པ།། 
རིམ་པས་འཕེལ་དང་འཆད་པ་སྟེ།། 
ལས་དང་ལས་མིན་ཁྱད་པར་གྱིས།། 
དབུགས་ནི་རིམ་པས་ཡོངས་སུ་གཟུང་།། 
དེ་ལྟར་མཁའ་མཁའ་རོ་དེ་བཞིན།། 
ཟླ་མིག་ཆུ་ཚོད་དེ་བཞིན་དུ།། 
ལོ་གཅིག་གིར་ནི་ཤེས་པར་བྱ།། 
ཞག་རྣམས་ཆུ་ཚོད་མཚོན་པས་སོ།། 
དེ་ལྟར་བྱས་པས་རྣལ་འབྱོར་པ།། 
དུས་ཀྱི་འཆི་བ་བླུ་བར་འགྱུར།། 
ལྟེ་བའི་དབུས་སུ་པདྨ་ཆེ།། 
ཇི་ལྟར་རྡོ་རྗེ་ཕག་མོའོ།། 
མཚམས་ཀུན་སོན་པའི་པདྨ་ལ།། 
བ་མོ་དང་འདྲ་འཛག་པར་བྱ།། 
ལྟེ་བའི་དབུས་མཐའ་བཅུ་གཉིས་སུ།། 
འགྲོ་བ་འོང་བ་བྱེད་པ་ཉིད།། 
སྲོག་གི་ཐིག་ལེ་དེ་བགྲོད་པའང་།། 
མཚམས་ཀུན་དུ་ནི་འབབ་པ་ཅན།། 
བློ་ལྡན་ལོ་གཅིག་སྦྱོར་བ་ཡིས།། 
དེ་ཉིད་དུ་ནི་ཐིམ་པར་བྱ།། 
ཏིལ་མར་མེ་ནི་འབར་བ་ཡི།། 
གཟུགས་ཅན་ཁ་ནི་འོག་ཏུ་བལྟས།། 
ཆུ་ཤིང་མེ་ཏོག་དང་འདྲ་བ།། 
མཁས་པ་ཡིས་ནི་འཕྱང་བཞིན་པའོ།། 
ལྟེ་བར་ཨ་ཡི་རྣམ་པའི་གཟུགས།། 
ཐུང་ངུ་རིང་པོ་འཕར་མའི་བདག།
ཕྱག་རྒྱ་ལྷན་ཅིག་སྐྱེས་པའི་གཟུགས།། 
དབྱངས་དང་ཕྱི་མོ་གཉིས་མེད་གནས།། 
བསྒོམ་དང་སྒྲུབ་པ་མོ་བཤད་པ།། 
རྟུལ་པོ་བར་མ་རྣོན་པོ་དང་།། 
ལྷག་པར་རྣོ་དང་ཤིན་ལྷག་རྣོ།། 
ཐམས་ཅད་དེ་རྣམས་སུ་བརྟགས་སོ།། 
གང་ཕྱིར་རང་བདག་ཉིད་ཀྱིས་བསྒྲུབ།། 
དེ་ཕྱིར་གཞན་གྱིས་ཀྱང་བསྒྲུབ་བྱ།། 
ནུས་མཐུ་འཇིག་རྟེན་འདི་ཉིད་ལ།། 
སྐྱེ་བོ་ཀུན་ལ་ཡིད་ཆེས་བྱེད།། 
ཕྱི་ནས་གདུལ་བྱར་འགྲོ་བ་ཡིན།། 
རང་གཞན་དོན་གྱིས་སེམས་བརླན་པས།། 
དབྱངས་བཅུ་གཉིས་ནི་ཐོབ་བྱས་ནས།། 
དགེ་དང་མི་དགེ་བཤད་པར་བྱ།། 
འཁོར་ལོ་བཅུ་གཉིས་རྣམས་སུ་ནི།། 
དབྱངས་ཀྱི་བདག་པོ་མཚོན་པར་བྱ།། 
ཨ་ཡིག་གིས་ནི་ཡེ་ཤེས་དང་།། 
མཁས་པ་ཆོས་དོན་ཐམས་ཅད་འཐོབ།། 
ཨཱ་ཡི་ཡི་གེས་འཚིར་བ་དང་།། 
རྒས་དང་འཆི་བར་རྣམ་ངེས་བཤད།། 
སྲིད་པའི་འཇིགས་པ་མ་ལུས་པ།། 
མཐོང་འགྱུར་ལམ་ལས་ཉམས་པར་འགྱུར།། 
ཨི་ཡི་ཡི་གེ་ཡོངས་ཐོབ་པས།། 
ས་ཡི་དབང་ཕྱུག་ཏུ་ནི་འགྲོ།། 
ཨཱི་ཡི་ཡི་གེ་ཡང་དག་འཐོབ།། 
མྱུར་བ་ཉིད་དུ་འཆི་བར་འགྱུར།། 
ཨུ་ཡི་ཡི་གེ་ཐོབ་པ་ཡིས།། 
སྐྱེ་བ་དྲན་པར་འགྱུར་འགྲོ་བའོ།། 
ཨཱུ་ཡི་ཡི་གེ་གལ་ཏེ་འཐོབ།། 
ཡུལ་ལ་ཞེན་པ་ཅན་དུ་འགྲོ།། 
ཨི་ཡི་ཡི་གེ་ཡང་དག་འཐོབ།། 
བྱང་ཆུབ་སེམས་དཔའ་ཉིད་དུ་འགྲོ།། 
ཨཻ་ཡི་ཡི་གེ་སེམས་རྨོངས་ཞིང་།། 
འགྲོ་བ་དྲུག་སོགས་འཇིགས་པར་འགྱུར།། 
ཨོ་ཡིག་ཕ་རོལ་ཕྱིན་པ་ཡི།། 
དེར་ནི་ས་འཐོབ་རྣམ་དེས་སྟོན།། 
ཨཽ་ཡི་ཨང་ཀ་ཐོབ་པ་ཡིས།། 
དམ་ཚིག་ཉམས་པར་འགྲོ་བ་ཡིན།། 
ཨཾ་ཡིག་བྱང་ཆུབ་སེམས་དཔའ་རྣམས།། 
མཐོང་བས་སྐད་ཅིག་ལ་གྲོལ་འགྱུར།། 
ཨཿ་ཡིག་ཡང་དག་ཐོབ་པ་ཡིས།། 
ཕུང་པོ་ཁམས་ལ་ཐེ་ཚོམ་ཟ།། 
དེ་ལ་སོགས་པ་མ་ལུས་པ།། 
མ་གསུངས་ཀྱང་ནི་བསྒྲུབ་པར་བྱ།། 
བླ་མ་བསྟན་བཅོས་རང་ཉིད་དེ།། 
རྣམ་གསུམ་ཆོས་ཀྱིས་ཡིད་ཆེས་བྱ།། 
ཞེས་བྱ་བ་ནི་ཐོད་པའི་དུམ་བུ་ཅན་གྱི་རྣལ་འབྱོར་གྱི་མཚན་ཉིད་ཀྱི་སྒྲུབ་པའི་ཐབས་དང་དཀྱིལ་འཁོར་གྱི་འཁོར་ལོའི་སྒྲུབ་ཐབས་ཀྱི་མིང་ཅན་ཏེ་ཐོག་མའི་ཚིག་གོ།། 
རབ་ཏུ་བྱེད་པ་དང་པོའོ།།།། 
དེ་ནས་ཀེང་རུས་ཆེན་པོ་ཡི།། 
མཚན་ཉིད་བདག་གིས་བཤད་བྱ་སྟེ།། 
བོང་འདྲའི་རྣལ་འབྱོར་བདག་ཉིད་ཀྱིས།། 
ཡིད་ཀྱི་ཤུགས་ནི་འཇུག་མེད་བྱ།། 
ཁམས་མཉམ་པ་ཡི་རི་བོ་ནི།། 
སྤྱི་བོའི་གནས་སུ་བསྒོམས་པ་ཉིད།། 
པད་སྣལ་སྐུད་པ་ཁ་འོག་བལྟས།། 
གློག་ནི་ཀུན་དུ་འགྲོ་བ་མོ།། 
དེ་ཡི་དབུས་སུ་དཔའ་མོ་ཆེ།། 
བོང་བུའི་དབྱིབས་ཅན་བསྒོམ་པར་བྱ།། 
དཀྱིལ་འཁོར་ཐམས་ཅད་ཡང་དག་རྫོགས།། 
མཆོད་པ་ཆེན་པོ་བསམ་པར་བྱ།། 
དེ་ཡི་དབུས་སུ་དཔའ་ཆེན་པོ།། 
ཀེང་རུས་ཆེན་པོའི་སྦྱོར་བས་སོ།། 
སྐུད་པ་རྣམས་ཀྱིས་ལྟེ་དབུས་སུ།། 
སྲུབ་དང་བསྲུབ་པའི་སྦྱོར་བ་དག་ཉིད།། 
ཧཱ་ཡིག་རྣམ་པ་ཡི་ནི་གཟུགས།། 
མགོ་ལས་སྐུད་པ་གཅིག་པོ་སྟེ།། 
མེ་ལོང་རྣམ་པའི་སེམས་ཀྱིས་ནི།། 
ཐོད་པའི་དབུས་སུ་ངལ་བསོ་བྱ།། 
བུམ་པའི་བདུད་རྩིའི་རྒྱུན་རྣམས་ཀྱིས།། 
ཁུང་བུའི་དབུས་སུའང་འཛག་པར་འགྱུར།། 
ཐིམ་དང་ལོངས་སྤྱོད་སོགས་དངོས་པོས།། 
སེམས་ཀྱི་བགྲོད་པ་བསྟན་པར་བྱ།། 
ཁུང་དེར་བོང་བུའི་རྣལ་འབྱོར་གྱིས།། 
སྐྱེ་བ་བདུན་ཡང་མཐོང་བར་འགྱུར།། 
མ་ལས་བྱུང་བའི་དབྱིབས་གསུམ་དང་།། 
ཕ་ལས་བྱུང་བ་གསུམ་དེ་བཞིན།། 
ཁམས་ཐམས་ཅད་དང་བདུན་པོ་དེ།། 
རྣལ་འབྱོར་བསྒོམས་པས་མཐོང་བར་འགྱུར།། 
བདེ་བའི་རང་བཞིན་ཁམས་ཀུན་གྱིས།། 
ཀེང་རུས་ཆེན་པོ་ཡང་དག་བྱུང་།། 
ལཱ་མ་ལ་སོགས་བསྒོམས་པ་ཡིས།། 
དེ་ལ་གནས་པའི་གཟུགས་མཐོང་འགྱུར།། 
བོང་བུའི་རྣམ་པའི་རྣལ་འབྱོར་དུ།། 
ཁྲག་གི་ཞལ་ཅན་རྩེ་གསུམ་ཅན།། 
ཚེ་སོན་པ་ཡང་རྣམ་པར་ཤེས།། 
ཚེ་རིང་བ་ཡང་མཐོང་བར་འགྱུར།། 
སྔ་མར་གླང་པོ་ཆེ་སོགས་པ།། 
དཔའ་རང་བདག་ཉིད་ཀྱིས་དེ་མཐོང་།། 
ཆེན་པོའི་རྩ་རྣམས་ཐམས་ཅད་དུ།། 
ཀེང་རུས་སྲོག་ནི་ཡོངས་འགྲོ་བྱ།། 
དེ་བསྐྱོད་བོང་བུ་ཤེས་བྱ་སྟེ།། 
སྣ་ཚོགས་རང་བཞིན་དེ་མཐོང་འགྱུར།། 
སཱ་ལུ་ལ་སོགས་བཟའ་བའི་དངོས།། 
དེ་དང་འདྲ་བར་དངོས་པོ་ཀུན།། 
མཐོང་སྟེ་དེ་ན་ཡོད་པ་མིན།། 
ཁམས་ཐམས་ཅད་ཀྱང་འཁྲུལ་པའོ།། 
ཇི་ལྟར་སྐྱེས་བུར་དུས་རྣམས་ཀྱིས།། 
གླང་ཆེན་ཁམས་ཀྱིས་ཤེས་པར་བྱ།། 
དེ་བཞིན་ཀེང་རུས་ཆེ་རྣམས་ཀྱིས།། 
སཱ་ལི་ལ་སོགས་ཁམས་རྐྱེན་གྱིས།། 
རང་བཞིན་འཇིག་རྟེན་པ་དམིགས་པས།། 
རང་བདག་ཉིད་ཀྱི་གཟུགས་དེ་མཐོང་།། 
རྣམ་པ་སྣ་ཚོགས་རིགས་དེ་རྣམས།། 
རྣལ་འབྱོར་འཛིན་རྣམས་ཀྱིས་ཤེས་བྱ།། 
མ་རིག་སོགས་ཉིན་སོ་སོ་ལ།། 
དེ་རྣམས་ཀྱིས་ནི་ནད་དུ་གྲགས།། 
རིམས་ལ་སོགས་པའི་ནད་ཙམ་གྱིས།། 
ནད་ཆེན་རྣམ་པར་མཚོན་པར་བྱ།། 
དེ་ལ་མ་རིག་ཉི་མའི་ནད།། 
ལེགས་པ་རྣམས་ཀྱིས་དེ་བསྲུང་བྱ།། 
འཕོ་བ་བཅྭ་ལྔ་པ་ལ་ནི།། 
འཆི་འམ་ལས་ནི་དགེ་མི་དགེ།། 
ཡེ་ཤེས་མེ་ཡི་བདག་ཉིད་ཆེས།། 
ནུབ་ལྔ་རྣམས་ན་གྲོལ་བར་འགྱུར།། 
རྒ་ཤི་ཡི་ནི་དུས་སུ་ནི།། 
འཕོ་བ་གསུམ་ན་འཆི་བ་སྟེ།། 
ཡང་ན་དགེ་དང་མི་དགེ་བའི།། 
ལས་ཀྱི་བག་ཆགས་མཐོང་བར་འགྱུར།། 
རང་རིག་བདེ་བ་གཟུང་བ་ཡིས།། 
ནུབ་བདུན་ན་ནི་གྲོལ་བར་འགྱུར།། 
སྐྱེ་བའི་ཉི་མའི་འཆི་བ་ནི།། 
འཕོ་བ་གསུམ་པ་ན་ཡང་སྟེ།། 
ལས་ནི་དགེ་མི་དགེར་འགྲོ་བ།། 
ནུབ་བདུན་ན་ནི་གྲོལ་བར་འགྱུར།། 
སྲིད་པ་ཡི་ནི་འཕོ་གསུམ་ནི།། 
འཆི་བར་འགྱུར་རོ་མཚན་མོ་ནི།། 
ལྔ་ན་དེ་རྣམས་གྲོལ་བར་འགྱུར།། 
ཡང་ན་དེ་ནི་མི་གྲོལ་ཏེ།། 
འདས་པ་བཞི་པའི་དུས་རྣམས་སུ།། 
བདེ་བ་དེ་ཀུན་རྟོགས་པར་གྱིས།། 
དེ་ལྟའི་རིགས་འགྱུར་དེ་རྣམས་སུ།། 
ཇི་ལྟའི་རིམ་པས་ཤེས་པར་བྱ།། 
ལན་པའི་འཆི་བའི་འཕོ་བ་ནི།། 
གསུམ་པ་དང་ནི་བཞི་པ་ནའོ།། 
གལ་ཏེ་ལས་ནི་དགེ་མི་དགེས།། 
མཚན་མོ་བཅུ་ན་གྲོལ་བར་འགྱུར།། 
བསོད་ནམས་ཕུན་སུམ་ཚོགས་ཀུན་དང་།། 
བློ་དང་ལྡན་པས་འཕོ་མེད་བསྒྲུབ།། 
སྲེད་པའི་འཕོ་བ་གསུམ་ན་འཆི།། 
ལས་ནི་དགེ་དང་མི་དགེ་སྟེ།། 
ནོར་བུའི་ནང་སོན་ལ་བལྟ་བྱ།། 
མཚན་མོ་བདུན་ན་ངེས་གྲོལ་ཏེ།། 
ང་ཡི་ངག་ལ་ཐེ་ཚོམ་མེད།། 
ཚོར་བའི་འཕོ་བ་ལྔ་ན་ནི།། 
འཆི་འགྱུར་ལས་ཀྱང་ངོ་དེ་བཞིན།། 
དགུ་དང་བཅུ་དག་ན་གྲོལ་ཏེ།། 
རྡོ་རྗེ་པད་དབུས་སོན་པས་སོ།། 
རེག་པའི་ཉིན་མོའི་འཕོ་བ་ནི།། 
བརྒྱད་ན་འཆི་བར་ཤེས་པར་བྱ།། 
དེ་ལྟར་ལས་དགེ་མི་དགེ་སྲིད།། 
ཡན་ལག་དྲུག་གིས་ཐིམ་པར་བྱ།། 
གཅིག་དམན་ཉི་ཤུའི་ཉི་མ་ན།། 
གྲོལ་བའམ་ཡང་ན་མི་གྲོལ་ལོ།། 
སྐྱེ་མཆེད་དྲུག་གི་འཆི་བ་ནི།། 
ལས་དགེ་མི་དགེས་བལྟ་བྱ་སྟེ།། 
འཕོ་བ་བརྒྱད་ནི་ཤེས་པར་བྱ།། 
ཁམས་ཀྱི་ནད་རྣམས་དེ་མཐོང་འགྱུར།། 
ནུབ་བཅུ་ན་ནི་གྲོལ་འགྱུར་ཏེ།། 
འཁོར་ལོ་བཞི་རུ་ཐིམ་པར་བྱ།། 
མིང་དང་གཟུགས་ལ་འཆི་བའི་ལས།། 
གསུམ་པའམ་ནི་ལྔ་པ་ཡི།། 
འཕོ་བ་དག་ནི་ཤེས་པར་བྱ།། 
མཚན་མོ་བརྒྱད་ན་འགྲོལ་བའོ།། 
སེམས་ནི་ཐིག་ལེའི་གནས་སོན་པར།། 
བརྟེན་པར་འགྱུར་བའི་ཆོ་ག་བྱ།། 
རྣམ་པར་ཤེས་པའི་འཆི་བའི་ལས།། 
སླར་ཡང་བརྒྱད་དང་བཅུ་པ་ཡི།། 
འཕོ་བར་ས་ལ་ཤེས་པར་བྱ།། 
ཡང་ན་དེ་ཉིད་ལ་འགྲོལ་ཏེ།། 
བཅུ་དྲུག་ཕྱེད་ཕྱེད་ཀྱི་གཟུགས་ཅན།། 
ཡེ་ཤེས་རླུང་གིས་གཟུང་བར་བྱ།། 
འདུ་བྱེད་ཀྱི་ནི་འཆི་བའི་ལས།། 
གསུམ་དང་བདུན་གྱི་དེ་བཞིན་དུ།། 
བལྟས་པར་གྱུར་པས་འཕོ་བ་ཡིན།། 
དེ་ཡི་ལྟ་བས་གྲོལ་བར་འགྱུར།། 
ཐིག་ལེ་གཉིས་ནི་ཤེས་བྱས་ནས།། 
སྟེང་དུ་འགྲོ་བས་ཐིམ་པར་བྱ།། 
འདི་ཡིས་ནད་དང་འཆི་མེད་འགྱུར།། 
དེ་ཕྱིར་སངས་རྒྱས་རྡོ་རྗེ་འཆང་།། 
སུམ་ཅུ་བདུན་བདག་ཉིད་དགེ་བ།། 
སླར་ཡང་དཀྱིལ་འཁོར་བསྒོམ་པར་བྱ།། 
ཀེང་རུས་ཆེན་པོའི་གཙོ་བོ་ཡི།། 
རྣལ་འབྱོར་པ་ཡིས་ཐམས་ཅད་མཐོང་།། 
ཞེས་བྱ་བ་ནི་བོང་བུའི་རྣལ་འབྱོར་ལ་ཀེང་རུས་ཆེན་པོ་སྒོམ་པ་པོའི་མན་ངག་དེ་ཁོ་ན་ཉིད་དང་ལྡན་པ་སྟེ་རབ་ཏུ་བྱེད་པ་གཉིས་པའོ།།།། 
དེ་ནས་ཀེང་རུས་ཀྱི་སྦྱོར་བས།། 
ཡུལ་ཡུལ་རང་གི་སྐྱེ་གནས་སྐྱེས།། 
རྣལ་འབྱོར་མ་དང་དཔའ་གཙོ་མོ།། 
ཡེ་ཤེས་ལྡན་པས་ཤེས་པར་བྱ།། 
ཨ་ཊྚར་དགོད་པར་རྡུལ་ལྷ་མོ།། 
རྣལ་འབྱོར་མ་ནི་ཀུན་གྱི་གཙོ།། 
དེ་ཡི་གནས་སུ་གནས་ལྷ་མོ།། 
ཀ་དམ་ཤིང་ལ་དྲིལ་ཆེན་མ།། 
ལྷ་མོ་དེ་ཡི་རྟག་པའོ།། 
ཞིང་སྐྱོང་ཞལ་ཆེན་པོ་ཡིན་ནོ།། 
ཀེང་རུས་བདེ་བའི་སྒྱུ་མ་ཡིན།། 
བདག་ཉིད་ཆེ་ལས་ངེས་འབྱུང་འགྱུར།། 
དེ་རྣམས་ཀེང་རུས་ཀྱིས་རྒྱས་བཏབ།། 
ཨོ་ཌྱན་བུ་ག་ལས་སྟེང་སོན།། 
རང་ཁམས་ལས་བཞེངས་རྣམ་པར་ཤེས།། 
རིམ་གྱིས་ཡུལ་ཐམས་ཅད་དུ་འགྲོ།། 
ཀོ་ལླའི་རི་དང་བ་རུ་ཎྱ།། 
དེ་བི་ཀོ་ཊ་བིར་ཛ་ཀྃ།། 
ཨེ་རུ་ཎྱ་དང་དེ་ནས་གྲོང་།། 
ཨཻ་ལའི་གྲོང་དང་ཁ་ཆེ་དང་།། 
མ་རུའི་གྲོང་དང་དེ་བཞིན་དུ།། 
པུཎྜ་བ་དྷ་ན་ཡི་ཞིང་།། 
ཛ་ཡནྟི་དང་པྲྀཥྚའི་གྲོང་།། 
སཽ་པ་རེ་དང་སྤྱོད་དེ་བཞིན།། 
ཨོ་ཌྱན་དང་ནི་འབར་བ་འཛིན།། 
ཀྵེ་རེ་ཀེ་དང་སྒྱུ་མའི་གྲོང་།། 
ཨཾ་བུ་ཀེ་དང་རྒྱལ་པོའི་ཁབ།། 
བོད་ཀྱི་ཡུལ་དང་དེ་བཞིན་དུ།། 
མཱ་ལ་བ་དང་པུ་ལིར་སོགས།། 
ཉི་ཤུ་རྩ་བཞིའི་གནས་ཡིན་ནོ།། 
རི་ཡི་རྩེ་དང་ཏཱ་ལའི་ཤིང་།། 
པ་ཊ་ཨ་མྲ་གསེར་དེ་བཞིན།། 
རལ་པའི་ཤིང་དང་གཞན་གནོན་དང་།། 
རི་ཡི་རྩེ་མོར་ཡང་དག་རྟེན།། 
ཐང་ཆེན་པོ་དང་རྩ་ཁུང་དང་།། 
ཨ་ཤྭད་ཐ་དང་ཁང་པ་བརྩེགས།། 
ཨུ་དུམ་བཱ་ར་ཤལ་མ་ལི།། 
ཀ་རཉྫ་མྱ་ངན་མེད་ལ་བརྟེན།། 
གསེར་ཤིང་དང་ནི་སཱ་ལ་དང་།། 
ཙུ་ཏ་དྷཱ་ཏུ་དིལ་ལ་ཀི།། 
བྲག་བརྩེགས་པ་དང་སྦྲང་རྩིའི་ཤིང་།། 
སྔོན་དུ་ཡང་དག་བརྟེན་པའོ།། 
རྡུལ་གྱི་སྐྱེ་གནས་ཆོལ་པའི་ལུས།། 
སྟོབས་ཆེན་དང་ནི་རྣལ་འབྱོར་གནས།། 
ཐོད་པ་ལས་དང་རྡུལ་རབ་གཏུམ།། 
སྐྱེ་གནས་དཔའ་བོ་ཆོལ་པའི་ལུས།། 
སྟོབས་ཆེན་རྣམས་དང་ཁྲག་དེ་བཞིན།། 
དཔའ་བོའི་སྐྱེ་གནས་ནུས་ལས་བྱུང་།། 
སྐྱེ་གནས་ཟླ་བ་ལས་བྱུང་དང་།། 
སྟོབས་ཆེན་རིགས་ལས་བྱུང་བ་དང་།། 
འཇིགས་བྱེད་ཁྲག་ལས་བྱུང་དེ་བཞིན།། 
ཚིལ་དང་གཡུལ་ངོ་ཆེ་ལས་སྐྱེས།། 
མེ་ཏོག་སྐྱེ་གནས་གཉིས་དེ་བཞིན།། 
སླར་ཡང་དེ་ཉིད་ཚིག་དྲན་བྱ།། 
འདི་རྣམས་རིགས་ལས་བྱུང་ལྷ་མོ།། 
ལྷན་ཅིག་སྐྱེས་གཟུགས་བུ་མོ་ཡིན།། 
དཔལ་ཆེན་མོ་དང་མེ་ཡི་ཁ།། 
ཞིང་སྐྱོང་མཆོག་གི་ཞལ་ཅན་ཏེ།། 
མེ་ཡི་གདོང་ཅན་ཞེས་གྲགས་པ།། 
ཀེང་རུས་བདེ་བ་རིག་པ་པོའོ།། 
དེ་ཡི་འཕོ་བ་འཛིན་པ་ནི།། 
རྣལ་འབྱོར་མ་གཉིས་སྤྲོ་བར་བྱེད།། 
དེ་ཡིས་དེ་འདོད་སྦྱོར་བ་ཡིས།། 
དཔའ་བོ་གཉིས་མེད་ཡང་དག་བརྟེན།། 
སེམས་ཅན་རྣམས་ལ་ཕན་དོན་དུ།། 
རྡོ་རྗེའི་དཀྱིལ་འཁོར་དུ་གནས་ཏེ།། 
ཀུན་ཏུ་སྤྱོད་པའི་བགྲོད་གཟུགས་ཀྱིས།། 
ཡུལ་ཐམས་ཅད་དུ་འགྲོ་བ་ཡིན།། 
ལང་དབང་ཕྱུག་མ་གྱེན་བརྫེས་སྐྲ།། 
ཞིང་སྐྱོང་གཙིགས་པ་ཆེན་པོ་སྟེ།། 
གྱེན་བརྫེས་སྐྲ་ཞེས་བཤད་པ་ནི།། 
ཀེང་རུས་བདེ་བའི་རྒྱུ་ཅན་ཏེ།། 
རྣལ་འབྱོར་མ་མཆོག་ཁྱད་པར་ནི།། 
ལྷག་མ་སྔོན་གསུངས་བཞིན་ཤེས་བྱ།། 
རྣ་བ་གཅུས་དང་དྲག་མོ་སྟེ།། 
ཞིང་སྐྱོང་བ་ནི་ལུས་ཆེན་ནོ།། 
དེ་ནས་ཡང་ན་རྒྱུ་ཅན་དང་།། 
མཆོག་དབང་ཕྱུག་མ་དྲག་ཆེན་པོ།། 
ཀེང་རུས་བདེ་བའི་སྟོང་པ་ཡིས།། 
གོ་འཕང་མཆོག་ཏུ་ཤེས་པར་བྱ།། 
ཞི་བའི་གཟུགས་དང་མེ་དང་ནི།། 
ཞིང་སྐྱོང་ཨ་ཊྚར་དགོད་པའོ།། 
མེ་དང་འཁྲུལ་ཆེན་དག་དང་ནི།། 
སྒྲ་ཆེན་པོར་ཡང་ཤེས་པར་བྱ།། 
ཀེང་རུས་ཀྱི་ནི་གཏུམ་མོ་ནི།། 
འབར་བའི་དབུས་སུ་བདེ་བ་ཆེ།། 
མེ་ཡི་གདོང་དང་བརྩོན་ཆེན་མ།། 
ཞིང་སྐྱོང་བ་ནི་དྲིལ་བུའི་སྒྲ།། 
བརྩོན་འགྲུས་ཆེན་མོ་ཞེས་གྲགས་པ།། 
ཀེང་རུས་བདེ་བའི་འབྱུང་གནས་ཡིན།། 
དམར་སེར་གྲགས་དང་འཇིགས་མིག་མ།། 
ཞིང་སྐྱོང་བྱིན་པ་ཆེན་པོ་སྟེ།། 
འཇིགས་བྱེད་མ་དང་སྤྱན་མ་འམ།། 
ཀེང་རུས་བདེ་བའི་འགེངས་བྱེད་པའོ།། 
འཇིགས་ཆེན་མ་དང་སྟོབས་ཆེན་མ།། 
ཞིང་སྐྱོང་གླང་པོ་ཆེན་པོ་སྟེ།། 
ཡང་ན་གླང་པོའི་རྣ་མ་དང་།། 
ཞིང་སྐྱོང་གླང་པོའི་རྣ་ཅན་ཏེ།། 
ཀེང་རུས་བདེ་བ་ལ་ཞོན་པ།། 
རྩ་ཐམས་ཅད་དུ་དེའི་རང་བཞིན།། 
བ་ལང་རྣ་མ་རིའི་རྩེ་མ།། 
ཞིང་སྐྱོང་འཇིགས་བྱེད་ཆེན་པོ་སྟེ།། 
དེ་ནས་སླར་ཡང་སྦུག་མའི་བྱིན།། 
ཀེང་རུས་བདེ་བ་ལ་ཐིམ་པའོ།། 
བགྲོད་པ་མོ་དང་འཇིགས་ཞལ་མ།། 
ཞིང་སྐྱོང་བ་ནི་གཙིགས་པ་སྟེ།། 
རྨོངས་པར་བྱེད་མ་ཞལ་ཆེན་པོ།། 
ཀེང་རུས་བདེ་བ་ལ་ཆགས་པའོ།། 
རོ་ལངས་མ་དང་བཞིན་བཟང་མོ།། 
ཞིང་སྐྱོང་བ་སྤུའི་བྱིན་པ་ཅན།། 
ཡང་ན་གྱེན་གཙིགས་ཆེན་པོ་སྟེ།། 
ཀེང་རུས་བདེ་བ་ལ་ཟའོ།། 
ཙཱ་མུཎྜ་དང་ལྷ་ཆེན་མོ།། 
ཞིང་སྐྱོང་བུམ་པའི་རླིག་པ་ཅན།། 
ཡང་ན་ལྷ་མོ་ཆེན་མོ་དང་།། 
ཞིང་སྐྱོང་བུམ་པའི་གྲུལ་ཅན་ཏེ།། 
ཡང་ན་ལྷ་ཆེན་པོ་ཡིན་ནོ།། 
ཀེང་རུས་བདེ་བར་གར་བྱེད་པའོ།། 
རབ་གུས་མ་དང་རལ་གསུམ་མ།། 
ཞིང་སྐྱོང་གཙིགས་པ་ཆེན་པོ་སྟེ།། 
ཡང་ན་རལ་པ་གསུམ་ཤེས་བྱ།། 
ཀེང་རུས་བདེ་བའི་ཕ་རོལ་ཕྱིན།། 
གློག་གི་གདོང་མ་དྲིལ་སྒྲ་མ།། 
ཞིང་སྐྱོང་འུག་པའི་གདོང་ཅན་ཏེ།། 
དྲིལ་བུའི་སྒྲ་རུ་ངེས་གྲགས་པ།། 
འདིར་ནི་ཀེང་རུས་བདེ་ཟ་བའོ།། 
མེ་ཞལ་མ་དང་ལྷ་ཆེན་མོ།། 
ཞིང་སྐྱོང་འཇིགས་པར་བྱེད་པ་སྟེ།། 
ཡང་ན་ལྷ་ཆེན་པོར་ཤེས་བྱ།། 
ཀེང་རུས་བདེ་བའི་གཟི་ཅན་ནོ།། 
ཀ་རཉྫ་གནས་མ་དེ་བཞིན།། 
གཞན་ཡང་དྲིལ་བུ་ཆེན་མོར་གྲགས།། 
ཞིང་སྐྱོང་བ་ནི་སྟོབས་ཆེན་ཏེ།། 
ཀེང་རུས་བདེ་བས་མཛེས་པ་ཡིན།། 
གསང་གྲགས་མ་དང་ལྷ་ཆེན་མོ།། 
དྲག་གཟུགས་མ་དང་སྟོབས་ཆེན་མ།། 
ཞིང་སྐྱོང་སྒྲ་ཆེན་པོ་དང་ནི།། 
དྲག་པོའི་གཟུགས་དང་སྟོབས་ཆེན་ཏེ།། 
ཀེང་རུས་བདེ་ལས་ཡོངས་བྱུང་བའི།། 
མཆོག་ཏུ་མི་འགྱུར་རྣལ་འབྱོར་ལྡན།། 
གཏུམ་མོ་དང་ནི་དྲག་མོ་དང་།། 
ཞིང་སྐྱོང་བ་ནི་འབར་བར་གྲགས།། 
དེ་ནས་ཡང་ན་དྲག་པོའི་གཟུགས།། 
ཀེང་རུས་བདེ་བའི་ཆ་ལུགས་ཅན།། 
འཇིག་རྟེན་གྱི་མ་གྱེན་སྐྲ་མོ།། 
ཞིང་སྐྱོང་རི་རབ་ཆེན་པོ་སྟེ།། 
དེ་ནས་ཡང་ན་གྱེན་བརྫེས་སྐྲ།། 
ཀེང་རུས་བདེ་བ་སྒོམ་པ་པོའོ།། 
འཇིགས་པ་མོ་དང་སྟོབས་ཆེན་མ།། 
ཞིང་སྐྱོང་འཇིགས་པ་དེ་བཞིན་ཏེ།། 
སྟོབས་པོ་ཆེ་དང་འཇིགས་གཟུགས་མ།། 
ཀེང་རུས་བདེ་བའི་སྙིང་པོ་ཅན།། 
སྲུལ་མོ་དང་ནི་ལྷ་ཆེན་མོ།། 
ཞིང་སྐྱོང་བརྟུལ་ཞུགས་ཆེན་པོ་སྟེ།། 
ཀེང་རུས་བདེ་བའི་ནུས་པ་ཡིས།། 
དེ་ཕྱིར་དབང་པོ་ཀུན་བདེ་བའོ།། 
བི་པན་ས་མ་དྲིལ་ལི་སྒྲ།། 
ཞིང་སྐྱོང་རྣ་བ་ཆེན་པོ་ཅན།། 
ཡང་ན་དྲིལ་ལི་སྒྲོགས་པ་སྟེ།། 
ཀེང་རུས་བདེ་བ་འཛག་པའོ།། 
ལྷན་སྐྱེས་གྲགས་མ་འབྱོར་གྲགས་མ།། 
དཔའ་བོ་ཆེན་པོ་དེ་བཞིན་མཆོག།
ཞིང་སྐྱོང་ཤིན་ཏུ་ཐུབ་དཀའ་སྟེ།། 
ཀེང་རུས་བདེ་བ་དཔོག་བྱེད་པའོ།། 
དབང་བསྐུར་མཉམ་མ་སྐྱེས་དབང་ཕྱུག།
ཞིང་སྐྱོང་སྣ་ཚོགས་དབང་ཕྱུག་སྟེ།། 
ཀེང་རུས་བདེ་བ་ལ་གནས་པས།། 
རང་ཉིད་འདོད་པའི་བདེ་བར་འགྱུར།། 
རྡོ་རྗེ་མགོ་བོ་རྩེ་གསུམ་དང་།། 
དར་དང་རྡོ་རྗེ་མདུང་ཐུང་དང་།། 
གཏུན་ཤིང་ཞགས་པ་དེ་བཞིན་དུ།། 
རྡོ་རྗེའི་ལྕགས་སྒྲོག་ལྕགས་ཀྱུ་དང་།། 
ཞགས་པ་གཤོལ་དང་ཁ་ཊྭཱཾ་ག།
རྡོ་རྗེ་ལྕགས་སྒྲོག་ཕྱག་ཅན་དང་།། 
དབྱུག་པ་མདུང་ཐུང་གྲི་གུག་དང་།། 
མདུང་ཐུང་རྡོ་རྗེ་ལྕགས་སྒྲོག་ཅན།། 
གྲི་གུག་རལ་གྲི་དེ་བཞིན་དུ།། 
རྡོ་རྗེ་དང་ནི་མདུང་ཐུང་གཤོལ།། 
ག་ད་རྡོ་རྗེ་ཀྱོ་དེ་བཞིན།། 
ཆུ་སྲིན་རྒྱལ་མཚན་ཐོ་བའོ།། 
ཞི་བའི་ཞལ་དུ་ཤེས་བྱ་དང་།། 
གཙིགས་མ་དང་ནི་རབ་འཇིགས་མ།། 
ཆོས་ཀྱི་དབང་ཕྱུག་རབ་སྟེར་མ།། 
རྣལ་འབྱོར་དབང་ཕྱུག་ཀུན་མཆོག་མ།། 
འདོད་པའི་དབང་ཕྱུག་རབ་སྟེར་མ།། 
ཡང་དག་རྨོངས་པའི་ཞིང་སྟེར་མ།། 
གཙིགས་མ་རྨོངས་པའི་ཞིང་མ་དང་།། 
འཇིགས་ཆེན་མ་དང་དེ་བཞིན་གཞན།། 
གཏུམ་ཞལ་མ་དང་དགྲ་འཇོམས་མ།། 
རྨོངས་པའི་ཞིང་གི་འཇིགས་བྱེད་མ།། 
དཔའ་བོ་ཀུན་ལ་མཆོག་སྟེར་མ།། 
ལོངས་སྤྱོད་གྲོལ་བ་སྡིག་འཇོམས་མ།། 
བདེ་བ་ཀུན་གྱི་མཆོག་སྟེར་མ།། 
བསམ་པ་ཐམས་ཅད་རྫོགས་བྱེད་མ།། 
གཙིགས་མ་དྲག་ཅིང་འཇིགས་པ་མོ།། 
ཤ་ཡི་གདན་ཅན་མ་དང་གཞན།། 
བདེ་བའི་དབང་ཕྱུག་མཆོག་སྟེར་མ།། 
མཛེས་ཤིང་ཐམས་ཅད་དགོས་མ་དང་།། 
འཇིག་རྟེན་དངོས་གྲུབ་སྟེར་བ་མོ།། 
ལྷ་མོ་གཙིགས་མ་འཇིགས་པར་བྱེད།། 
ཤིན་ཏུ་དྲག་མོ་གཟུགས་བཟང་མོ།། 
དབང་ཕྱུག་ཐམས་ཅད་རབ་སྟེར་མ།། 
དངོས་གྲུབ་ཐམས་ཅད་རབ་སྟེར་མ།། 
འཇིགས་མ་སྒྲུབ་མ་གྲགས་སྟེར་མ།། 
ནག་པོའི་གཟུགས་དང་དྲག་ཆེན་པོ།། 
དགྲ་ཐམས་ཅད་ཀྱི་འཇིགས་པ་ཞོན།། 
ཐམས་ཅད་དབང་དུ་བྱེད་མ་དང་།། 
སེམས་ཅན་ཐམས་ཅད་འཇིགས་བྱེད་མ།། 
འཁོར་ལོ་ཀུན་རྒྱལ་མ་ཉིད་དང་།། 
འཇིགས་པར་བྱེད་དང་དེ་བཞིན་གཞན།། 
ཞི་བའི་ཞལ་མ་གཟུགས་བཟང་མ།། 
སྒྲུབ་པོ་རྣམས་ལ་མཐུན་བྱེད་མ།། 
སྙན་གྲགས་མ་དང་རབ་སྟོད་མ།། 
དེ་ལྟར་ཐམས་ཅད་རིམ་བཞིན་ནོ།། 
ཨཊྚར་དགོད་པའི་འཁོར་ལོར་བཞུགས།། 
ཀོ་ལའི་རིར་ནི་རོ་ལ་བཞུགས།། 
བ་རུ་ཎྱེ་སིདྡྷ་སིཾ་པ་ཌིར།། 
ལྷ་མོའི་མཁར་དུ་ཡི་དགས་གནས།། 
བི་ར་ཛ་རུ་ཤིང་ལེབ་བཞུགས།། 
ཨེ་ར་ནྱ་རུ་ཕག་ལ་བཞུགས།། 
དེ་ནས་གྲོང་དུ་ཡི་དགས་བཞུགས།། 
ཨེ་ལེའི་གྲོང་དུ་བོང་བུར་གནས།། 
ཁ་ཆེར་ནོར་སྦྱིན་ལ་ནི་གནས།། 
མ་རུའི་ཡུལ་དུ་མ་ཧེར་གནས།། 
གྲོང་དུ་མགོ་ཡི་རྒྱབ་ཏུ་སྟེ།། 
པུཎྜ་བ་དྷར་རོ་ལ་གནས།། 
ཛ་ཡན་ཏྱ་རུ་ཀེང་རུས་གནས།། 
པྲིཥྚིའི་གྲོང་དུ་བརྩེགས་པར་གནས།། 
སོ་པཱ་རེད་པར་ཏ་ལ་གནས།། 
ཀ་རཉྫར་གནས་ཙ་རི་ཏྲཱེར།། 
ཨོ་ཌྱན་དུ་ནི་བདུད་ལ་བཞུགས།། 
འབར་བ་འཛིན་པར་རོ་ལ་གནས།། 
ཀྵི་རི་ཀར་ནི་མེ་ལ་གནས།། 
སྒྱུ་ཡི་གྲོང་དུ་རེ་ཡི་སྟེང་།། 
ཨཾ་བུ་ཀེ་རུ་སེང་གེར་གནས།། 
རྒྱལ་པོའི་ཁབ་ཏུ་འཁོར་ལོར་གནས།། 
བོད་ཀྱི་ཡུལ་དུ་ཡི་དགས་གནས།། 
རོར་གནས་མ་ལ་བར་དེ་བཞིན།། 
ཀེང་རུས་ཀྱི་ནི་རབ་སྦྱོར་བས།། 
དེ་ལྟའི་ཞིང་དུ་དངོས་གྲུབ་འགྱུར།། 
ཀེང་རུས་ལས་བྱུང་བདེ་བ་ནི།། 
རྩ་ཡི་རྩ་བ་ལས་ཡོངས་ལངས།། 
མཚམས་རྣམས་ཀུན་དུ་ཁྱབ་པར་ནི།། 
ཡེ་ཤེས་ཁུ་བ་དེ་མཐོང་འགྱུར།། 
མགོ་མེད་ལས་བྱུང་བའི་ངག་འདི།། 
ཁམས་དེ་ཉིད་ནི་ཟ་བའོ།། 
དབང་པོ་གཉིས་ཀྱི་མཁའ་གནས་ལས།། 
དེ་ཡིས་བདེ་བ་མཐོང་བར་འགྱུར།། 
ཐམས་ཅད་དཔའ་བོ་རྣལ་འབྱོར་མ།། 
མཁས་རྣམས་ཅུང་ཟད་མེད་པར་འགྱུར།། 
དེའི་རང་བཞིན་འགྲོ་སྒྱུ་མར་ནི།། 
ལྟོ་བ་བསྡུས་པ་མཐོང་བར་འགྱུར།། 
འཕྱང་བ་ཡིས་ནི་ཐམས་ཅད་དུ།། 
བདུད་རྩི་དེ་ནི་འགྲོ་དང་འོང་།། 
འཛག་བཞིན་པ་ཡིས་རྣལ་འབྱོར་མ།། 
རང་གི་ཞིང་སྐྱེས་རྣམ་པར་སྤྲོ།། 
ཕྱི་ནང་བདག་ཉིད་གསང་བ་ཡི།། 
དེ་རྣམས་ལ་ནི་མཆོད་ཆེན་བྱ།། 
མི་ཤེས་རི་བོ་གཅོད་པ་ཡིས།། 
དངོས་གྲུབ་ཐམས་ཅད་འགྲུབ་པར་འགྱུར།། 
སྔོན་བཤད་དཀྱིལ་འཁོར་དབུས་སུ་ནི།། 
དེ་ནས་ཀེང་རུས་བསྒོམ་པར་བྱ།། 
སྐྱེ་འགྲོའི་གཙོ་བོའི་དཔའ་བོ་ཡང་།། 
ཤེས་རབ་ཐབས་ཀྱི་རང་བཞིན་ཅན།། 
གསུངས་པའི་ཡུལ་དུ་རྣལ་འབྱོར་མ།། 
དེ་ནས་རབ་གཏུམ་སོགས་མིང་སྟེ།། 
སྒྲུབ་པ་པོས་ནི་དངོས་གྲུབ་རྒྱུར།། 
དེར་ནི་འདུ་བ་ཡང་བྱའོ།། 
བཟའ་དང་བཏུང་སོགས་ཡང་དག་བརྩམ།། 
ཉེར་སྤྱོད་ལྔ་སོགས་མཆོད་པ་དང་།། 
ཉེར་སྤྱད་གཏོར་མའི་སྣོད་རྣམས་ནི།། 
རློན་པའི་ཤ་དང་ཉ་ལ་སོགས།། 
བཟའ་དང་རྫས་རྣམས་ཐམས་ཅད་དང་།། 
བདུད་རྩི་ལྔ་དང་དེ་བཞིན་གཞན།། 
གཡོན་པར་སྣོད་རྣམས་བཞག་བྱས་ནས།། 
གཡས་སུ་ཁྲོ་བོ་བསྟན་པར་བྱ།། 
ཤིང་གཅིག་དང་ནི་དུར་ཁྲོད་དམ།། 
རི་དང་ཁྲོད་དང་ཁྱིམ་དང་ནི།། 
གྲོང་དང་གྲོང་ཁྱེར་ངོས་རྣམས་དང་།། 
ཁང་སྟོང་ལམ་གྱི་བཞི་མདོ་དང་།། 
ཆུ་ལ་འགྲོ་དང་ཐང་ལ་རྒྱུ།། 
ས་དང་མ་མོའི་ཁྱིམ་དང་འགྲམ།། 
ནག་མོ་དྲག་མོ་དྲག་ཆེན་མོ།། 
ལྷ་སྦྱིན་ཡང་དག་རྟེན་མ་དང་།། 
ནག་མོ་གཙིགས་དང་འཇིགས་བྱེད་དང་།། 
དགའ་ལས་འདས་དང་ལོག་འདྲེན་དང་།། 
ཙཱ་མུཎྜི་དང་དྲག་གཟུགས་མ།། 
ལྷ་མོ་དབུ་མ་དང་ནི་མ།། 
རྒྱལ་མ་རྣམ་པར་རྒྱལ་མ་དང་།། 
མི་ཐུབ་མ་དང་གཞན་མི་ཐུབ།། 
བཟང་ནག་མོ་དང་ནག་ཆེན་མོ།། 
སྦོམ་ནག་མོ་དང་རྣལ་འབྱོར་མ།། 
དབང་མོ་ཟླ་བ་མོ་དྲག་མོ།། 
སྡང་མ་འཕྱང་མ་སུམ་ཅུའི་དབང་།། 
ཀམ་པོ་ཛམ་མེ་མ་འཇིབ་མ།། 
གྲོང་དུ་གནས་པའི་རྣལ་འབྱོར་མ།། 
དྲག་གཟུགས་མ་དང་གཟུགས་ཆེན་མ།། 
མཆེ་མ་དྲག་མོ་གཙིགས་པ་མོ།། 
ལྷ་མོ་ཐོད་པའི་ཕྲེང་ཅན་དང་།། 
ཁ་ཊྭཱཾ་ག་ནི་འཛིན་མ་དང་།། 
མིའུ་ཐུང་མ་དང་དགྲ་སྟའི་ཕྱག།
རྡོ་རྗེའི་ཕྱག་ཅན་དེ་བཞིན་གཞུ།། 
མཁའ་འགྲོ་མ་ལྔ་དེ་ཉིད་ཆེ།། 
ལས་རྣམས་ཐམས་ཅད་རབ་སྒྲུབ་མ།། 
སྦྱོར་བའི་དཀྱིལ་འཁོར་རྒྱལ་མོ་དང་།། 
རྡོར་དབང་ཕྱུག་མ་གཙོ་དེ་བཞིན།། 
དེ་བཞིན་གཤེགས་པའི་སྐུ་ཆེན་པོ།། 
རྡུལ་མེད་རྣལ་འབྱོར་སྟོང་པ་ཉིད།། 
རྡོ་རྗེའི་དབང་ཕྱུག་བཀའ་ཡིས་ནི།། 
ཀུན་ནས་འདིར་ནི་སྤྱན་འདྲེན་ནོ།། 
ཨོཾ་ཀ་ཀྐ་ཀཌྜྷ་ན་བ་བྦ་བནྡྷ་ན་ཁ་ཁྑ་ཁཱ་ད་ན་སརྦ་དུཥྚཱ་ན་ཧ་ན་ཧ་ན་གྷཱ་ཏ་ཡ་གྷཱ་ཏ་ཡ་ཆེ་གེ་མོའི་དགོས་པ་མཛོད་ཅིག།
ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཛཿ་སྭཱ་ཧཱ།
བདུད་རྩིའི་ཁ་ནི་ཡོངས་བཀང་ནས།། 
ལྷ་ཐམས་ཅད་ནི་མཉེས་པར་བྱ།། 
རྣལ་འབྱོར་རྣལ་འབྱོར་མ་བསྒོམ་བྱ།། 
ལས་རྣམས་ཐམས་ཅད་འགྲུབ་པར་འགྱུར།། 
ཨོཾ་བྷ་ཀྵ་སརྦ་ཡོ་གི་ཤྭ་རཱི་ཧཱུྃ་ཧཱུྃ་ཛཿ་སྭཱ་ཧཱ།
ཇི་ལྟའི་ལས་སོགས་ཡོངས་སྤྱོར་བ།། 
གཏོར་མའི་ལས་སོགས་ཡོངས་སྦྱར་བྱ།། 
ཞི་དང་རྒྱས་དང་དབང་དང་ནི།། 
དགུག་དང་གསད་དང་དབྱེ་བ་དང་།། 
རེངས་པ་གཏོར་མའི་དེ་ཉིད་ཀྱིས།། 
རྣལ་འབྱོར་རྣམས་ཀྱི་ལས་རྣམས་ཀུན།། 
བསྒྲུབ་བྱའོ་ཡེ་ཤེས་ལྕགས་ཀྱུ་ཡིས།། 
རང་གི་འདོད་པའི་ལྷ་ཚིམ་བྱ།། 
ཞིང་དང་གནས་དང་དེ་བཞིན་གྲོང་།། 
གྲོང་ཁྱེར་རམ་ནི་རི་བོ་རུ།། 
འབྱུང་པོ་མང་པོ་རབ་ཏུ་བསྡུ།། 
དེ་ཡི་ཚོགས་ནི་འདུ་བའོ།། 
རྩ་ཐམས་ཅད་ཀྱི་ཀུན་སྤྱོད་ཀྱིས།། 
དེ་ཡི་སྲོག་ཀྱང་བསྡུ་བའོ།། 
རང་གི་མདུད་པའི་གནས་འདུས་པ།། 
དེ་ནས་ལྟེ་བ་སྙིང་གར་འདོད།། 
རྣལ་འབྱོར་མ་ལ་གུས་འདུད་པས།། 
སྒྲུབ་པ་པོས་ནི་མཆོག་འཐོབ་འགྱུར།། 
རྟག་ཏུ་གནས་དང་ཉེ་གནས་སུ།། 
སྡོད་ལ་ལྷ་ཡིས་མཆོག་སྟེར་འགྱུར།། 
གནས་དེར་ཉམས་པ་དང་ལྡན་པ།། 
སྔོན་གྱི་ཆོ་གས་བསྒྲུབ་པར་བྱ།། 
བུག་རྡོལ་དང་ནི་རྒས་པ་དང་།། 
ཤུ་བ་མཛེ་སོགས་སྤང་བ་ནི།། 
འབྱུང་པོའི་ཉི་མ་ཐོབ་བྱས་ནས།། 
དེ་ལྟར་ལེགས་མཉམ་བཞག་པས་བསྒྲུབ།། 
ལྷ་ཡི་ཆུ་ཡིས་ཁྲུས་བྱས་ཏེ།། 
ཁྱད་པར་དུ་ཡང་བདུད་རྩི་ལྔས།། 
ཡན་ལག་མར་ནག་ཆེན་པོས་བྱུག།
དེ་ཉིད་ཀྱི་ནི་བདུག་སྤོས་སྦྱིན།། 
ངེས་པར་གྲུ་བཞི་གྲུ་གསུམ་པའི།། 
དབུས་སུ་འབད་པས་བྱ་བ་ཡིན།། 
ཇི་ལྟ་བར་ནི་སྔོན་བཞིན་དུ།། 
སངས་རྒྱས་ཐམས་ཅད་གསན་དུ་གཞུག།
གད་མོ་རྣམ་པ་བརྒྱད་བྱ་སྟེ།། 
ཧཱ་ཧཱ་ཧཱི་ཧཱི་ཧཱུ་ཧཱུ་ཧེ་ཧཻ།། 
ཞེས་བྱ་སྒྲུབ་པ་པོ་ཡིས་སོ།། 
མེ་ཡི་ས་བོན་ཡང་དག་ཞོན།། 
རླུང་གིས་སུ་ནི་ཕྱེ་བ་ཡི།། 
སྤྱི་བོའི་གཙུག་ཏུ་སྦྱར་བྱས་ནས།། 
ས་ཡི་མཐིལ་དུ་མཆོད་བྱས་ནས།། 
སྐྱེ་གནས་དབུས་སུ་དགོད་བྱ་སྟེ།། 
འབད་པས་ཞུ་བ་བལྟ་བར་བྱ།། 
སྐྱེ་གནས་དབུས་སུ་རིམ་ཇི་བཞིན།། 
བདག་ཉིད་བསམ་བྱ་རྣལ་འབྱོར་པས།། 
ཕོ་ཉའི་འོད་ཟེར་ཀུན་ནས་འཁྲིགས།། 
འབར་བའི་ཕྲེང་བ་རྒྱ་མཚོ་བལྟ།། 
དེ་ལྟར་རྣམ་པར་བསམ་གྱུར་པས།། 
རྣལ་འབྱོར་ཐམས་ཅད་བདེ་བའི་གནས།། 
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་ཀེང་རུས་ཀྱི་ཆོ་ག་སྟེ་རབ་ཏུ་བྱེད་པ་གསུམ་པའོ།།།། 
དེ་ནས་མཆེ་བ་རྣམ་གཙིགས་པའི།། 
ཏིང་འཛིན་སྦྱོར་གནས་བཤད་བྱ་སྟེ།། 
གཞུ་འགེངས་རིམ་པ་འོང་བ་ནི།། 
རྡོ་རྗེ་རྣལ་འབྱོར་པས་ཡོད་དེ།། 
སྲོག་གི་ཐིག་ལེ་སོན་བསམ་པ།། 
མཚམས་ཐམས་ཅད་དུ་དེ་བརྒྱུད་དེ།། 
གཞུ་དབྱུག་མཚན་མར་བསམ་པར་བྱ།། 
སྒྲ་ཐམས་ཅད་ནི་སྐུལ་བ་ཡིས།། 
ཀུན་ནས་འགེངས་བཞིན་པ་ཡི་མདའ།། 
དབུས་མའི་ལྟེ་བར་འཛོམ་པ་ཡིས།། 
རྣམ་པར་ཤེས་པའི་འབེན་གཞོམ་བྱ།། 
འབྱུང་གནས་ཐམས་ཅད་གསད་པ་ཡིན།། 
བགྲོད་བཞིན་པ་ཡི་བདེ་བ་ཆེར།། 
དེར་རིག་པ་ཡིས་གཞན་དུ་འགྲོ།། 
མཆེ་བ་རྣམ་པར་གཙིགས་པ་ཡི།། 
རབ་སྦྱོར་རྣམས་ཀྱིས་ངེས་འབྱུང་འགྱུར།། 
མཚོན་བྱ་ཟད་པ་མེད་འཇོམས་པ།། 
སྐྱེ་བོ་རྣམས་ལ་འཇུག་པར་འགྱུར།། 
མྱ་ངན་འདས་པའི་སྤྱོད་ཡུལ་ལས།། 
གཞན་གྱི་གྲོང་རྣམས་སུ་འཇུག་པའོ།། 
སྔོན་གྱི་སྤྲུལ་པའི་བག་ཆགས་ནི།། 
དེ་ལ་རྒྱུན་དུ་འཇོམས་པར་བྱེད།། 
རྣམ་པར་ཞུ་བའི་བདག་ཉིད་ཆེ།། 
ཞི་བའི་གཟུགས་སུ་སྟེར་བར་འགྱུར།། 
ཥྚི་ཞེས་རྐང་པའི་མཐིལ་བར་དུ།། 
ནོར་བུའི་སྐུད་པ་བཞིན་དུ་བགྲོད།། 
ན་དེ་མཚམས་ཀྱི་དོན་དམ་པར།། 
ས་གསུམ་པོ་ལ་ལྟ་བར་འགྱུར།། 
དེ་ཕྱིར་སྐྱེ་བོ་ཐམས་ཅད་ལ།། 
མཚོན་བྱ་མཚན་ཉིད་ཀྱིས་འབྱེད་དོ།། 
དབང་པོ་དེ་རྣམས་ཐམས་ཅད་ལ།། 
བདག་ཉིད་ཀྱིས་འབུགས་སླར་ཅི་སྨོས།། 
འགྲོ་བ་གཞན་དུ་རབ་འཇུག་པར།། 
མཆོག་ཏུ་རྨད་བྱུང་འགྲོ་བར་འགྱུར།། 
སྒྱུ་འཕྲུལ་དྲ་བར་ཡང་དག་གནས།། 
སྐྱེ་བ་ཀུན་ལ་རྣམ་པར་བལྟ།། 
མིག་སོགས་རྣམ་པར་ཤེས་པ་ནི།། 
ནང་རྣམས་སུ་ནི་བསྐྱོད་པར་བྱོས།། 
མཁའ་འགྲོའི་རྣམ་པར་དེ་ཤེས་བྱ།། 
མཁའ་འགྲོ་མ་ཡི་གཟུགས་ཀྱི་གཙོ།། 
དཀྱིལ་འཁོར་སྔོན་དུ་སྤྲུལ་པར་ནི།། 
མཆེ་གཙིགས་ལ་སོགས་བསྒོམ་པར་བྱ།། 
རང་གི་ཁམས་ནི་བདེ་བའི་གཟུགས།། 
རང་རང་གཙོ་བོར་བྱ་བ་ཡིན།། 
དེ་ལས་སྐྱེས་པའི་མཁའ་འགྲོ་ཆེ།། 
མཁའ་འགྲོ་མ་དང་བཅས་པའི་གཟུགས།། 
ཐམས་ཅད་ཆོས་འབྱུང་སྣ་ཚོགས་པའི།། 
སྙིང་པོར་གཞོམ་དུ་མེད་ཞི་བ།། 
ཆོས་ཀུན་གཅིག་ཏུ་ཡོངས་བསྡུས་པ།། 
སྔགས་པས་ཆོ་ག་བཞིན་དུ་བྲི།། 
ཨཱ་ལི་ཀཱ་ལི་མཉམ་བྱས་ནས།། 
སྡེ་ཚན་རྣམས་ཀྱིས་ཡོངས་བརྗེས་པ།། 
འདོད་དོན་ཐམས་ཅད་སྒྲུབ་བྱེད་པ།། 
དེར་གནས་དཔའ་བོས་ཡང་དག་བཏུ།། 
ཡེ་ཤེས་ལྷ་སོགས་སྐུ་བཞི་པོ།། 
ཞེས་བྱ་འཐོབ་འགྱུར་ཐེ་ཚོམ་མེད།། 
སྟེང་འོག་རྟག་ཏུ་དངོས་གྲུབ་སྟེར།། 
བདག་ཉིད་ཕོ་ཉ་ཀུན་འགྲོས་སོ།། 
ཡི་གེ་ལྔ་བཅུ་སྡེ་ཚན་བརྒྱད།། 
དེ་ཉིད་མཁའ་འགྲོ་མཆོག་རྨད་བྱུང་།། 
སྡོམ་པའི་དཀྱིལ་འཁོར་ཡང་ན་ནི།། 
ཆུང་ངུའི་རྒྱུད་དང་འདྲ་བ་མཆོག།
ཡི་གེ་ཐམས་ཅད་ཀྱི་ནི་ཚད།། 
སྡོམ་པ་སོགས་སུ་མཚོན་པར་བྱ།། 
ཡི་གེ་རྣམས་དང་མིང་རྣམས་དང་།། 
སྡོམ་པ་རྣམས་སུ་དེ་བརྗོད་དོ།། 
དཀྱིལ་འཁོར་རྣམས་དང་རྒྱུད་རྣམས་དང་།། 
ལེའུ་རྣམས་དང་དེ་བཞིན་དུ།། 
ལས་ཚོགས་རྣམས་ནི་ཐམས་ཅད་དེ།། 
ཉིས་འགྱུར་ཐུང་ངུ་རིང་བའོ།། 
དེ་ཉིད་དུ་ནི་ཀུན་ངེས་རྒྱལ།། 
འབྱིན་ཅིང་སྡུད་པར་བྱེད་པ་པོ།། 
སེམས་ཅན་རིགས་ཞེས་འདིར་དེ་བཤད།། 
རེ་རེ་ཡི་ནི་མཚན་ཉིད་དོ།། 
རེ་རེ་ཡི་ནི་བསྒོམ་པ་ནི།། 
ཇི་ལྟའི་རིམ་པས་ཤེས་པར་བྱ།། 
ཡི་གེ་ཡི་ནི་མིང་དང་གཟུགས།། 
དེ་ནི་སེམས་ཅན་གཟུགས་སུ་འདོད།། 
གསང་སྔགས་དེ་ནི་ཟློས་བཞིན་པ།། 
དེ་ཉིད་དུ་ནི་རབ་གཞུག་བྱ།། 
ཨ་ཡིག་ཐིག་ལེ་དང་བྲལ་བ།། 
དམར་པོ་ཕྱི་མོ་རྣམ་པར་སྤངས།། 
ཨ་ཡིག་ཐིག་ལེ་དང་བཅས་པ།། 
དེ་ཕྱིར་མཚལ་གྱི་རིགས་ཅན་ནོ།། 
གུཉྫའི་མེ་ཏོག་དང་མཉམ་པར།། 
ཨི་ཡིག་ལ་ནི་བརྒྱན་པར་འདོད།། 
ཨཱི་ཡིག་སིནྡྷུ་ར་ཡི་མདོག།
བཟང་པོ་ལྔ་པར་ཤེས་པར་བྱ།། 
ཨུ་ཡིག་དབང་པོའི་གཞུ་ཡི་འོད།། 
ཨཱུ་ཡི་ཡི་གེ་དྲུག་པ་ཉིད།། 
གློག་གཉིས་དང་ནི་འདྲ་བའོ།། 
རྀ་ཡིག་དུ་བའི་ཁ་དོག་སྟེ།། 
ཕྲ་མོ་ལུས་ནི་སྤངས་པའོ།། 
རཱྀ་ཡི་ཡི་གེ་མུན་པའི་གཟུགས།། 
ལྀ་ནི་བྱ་རོག་གཤོག་པ་མཚུངས།། 
ལཱྀ་ཡི་གེ་མཚལ་གྱི་མདོག།
ཨི་ཡི་ཡི་གེ་དམར་སྐྱ་སྟེ།། 
ཨཻ་སིནྡྷུ་ར་དམར་མདོག་མ།། 
ཨོ་ཡི་ཡི་གེ་ཉི་མ་འདྲ།། 
འོད་ཟེར་སྟོང་ཕྲག་གྱེན་དུ་འབར།། 
ཨཽ་ཡི་ཡི་གེ་རྟག་འབར་བ།། 
ཉི་མ་བྱེ་བ་དང་མཉམ་འོད།། 
ཟླ་ཕྱེད་དེ་བཞིན་དུ་ཐིག་ལེ།། 
ཨཾ་ཡིག་སྔོན་དུ་བཤད་པ་ཅན།། 
ཟླ་བ་གཉིས་དང་ཚེག་དྲག་སྟེ།། 
ཨཿ་ཡིག་རྒྱལ་པོ་དེ་བཞིན་ནོ།། 
དེ་ལྟར་སྟོང་པ་ཉིད་བཅུ་དྲུག།
ལས་རྣམས་ཀྱི་ནི་དག་པའི་རྒྱུ།། 
མྱོས་དང་བརླབ་གདོལ་རྨོངས་པ་དང་།། 
སེམས་བྲལ་དང་པོའི་སྟོང་ཉིད་དོ།། 
རྨོངས་པ་དང་འཁྲུགས་དབང་དང་ནི།། 
མྱུར་དུ་ཐམས་ཅད་སྟེར་བའོ།། 
བསམ་བྲལ་བ་དང་མྱོས་པ་དང་།། 
བརླབ་གདོན་དུ་ནི་བསལ་བའོ།། 
སྟོང་པ་ཉིད་ཀྱི་ལས་བསྒོམས་པས།། 
དེ་ནི་རྨུགས་དང་དབང་དུ་འོང་།། 
ཡང་དག་རྨོངས་དང་རྣམ་རྨོངས་འགྱུར།། 
ལུས་བརླན་པ་དང་སེམས་པ་བྲལ།། 
དབང་དུ་འོད་དང་དགུག་པ་དང་།། 
ཡེ་ཤེས་ཤེས་བྱ་ཅན་མཆོག་གོ།། 
བསྐྲད་པ་དང་ནི་བཞུ་བའི་ལས།། 
རྣམ་པ་བདུན་དུ་འདོད་པ་ཡིན།། 
ས་ཡི་ཟིལ་གནོན་འཛིན་བཞིན་དང་།། 
བསྔགས་མིན་པ་དང་རྨོངས་པའི་སེམས།། 
སྐྱེ་བ་འདི་ལ་ནམ་དུ་ཡང་།། 
དེ་ཡི་སླར་ཡང་འོང་མིན་པའོ།། 
རྣམ་པར་སྡང་དང་ཐམས་ཅད་ཀྱི།། 
འཇིག་རྟེན་གྱིས་ནི་སྨོད་པའོ།། 
འཇིག་རྟེན་ཀུན་དང་མཐུན་མེད་ལ།། 
སྐད་ཅིག་གནས་པ་སྤངས་པའོ།། 
ཡིད་ཀྱི་ལས་ནི་ཐམས་ཅད་རྣམས།། 
དེ་ཕྱིར་འཇིག་རྟེན་གསུམ་གང་འགྱུར།། 
བདེ་བ་ཁ་ཡིས་བཀུག་བྱས་ནས།། 
དབུགས་མེད་རི་མོ་འཛག་པ་ནུབ།། 
ཕྱི་མོའི་ཡལ་ག་རྣམས་ཀྱིས་བྱ།། 
དམ་ཚིག་དབང་ཕྱུག་མའི་གནས་ཀྱིས།། 
ཕྱག་རྒྱ་ཆེན་པོའི་རང་བཞིན་ནི།། 
གཉིས་སྟོང་མཆོག་ཏུ་ཟག་པ་མེད།། 
སངས་རྒྱས་རི་མོ་སྟེང་འོག་ཏུ།། 
པདྨའི་སྣལ་ཅན་རབ་ཏུ་གནས།། 
ཨཱ་ལི་ཀཱ་ལི་མདོར་བསྡུས་པ།། 
བཅུད་ལེན་ཁམས་ཀྱི་ལུས་ལས་སོ།། 
རྡོ་རྗེ་སེམས་དཔའ་ལ་སོགས་ལྷ།། 
ཞལ་དུ་ཡོངས་སུ་འགྱུར་བའོ།། 
དེ་ཡི་འོག་དང་གང་གཞན་དུ།། 
ཡི་གེ་ཐམས་ཅད་ངེས་པར་གནས།། 
སོ་སོར་སྣང་བ་མ་བྱུང་བར།། 
སྲུང་བ་གྱིས་ཞེས་བདག་གིས་བཤད།། 
སེམས་ནི་རྗེས་མཐུན་དབྱངས་སུ་འགྱུར།། 
སེམས་ནི་སྟོང་པའི་རང་བཞིན་ཅན།། 
ཟླ་གཉིས་ཡང་དག་སྦྱོར་བ་ནི།། 
ཕྱག་རྒྱ་མཆོག་ཏུ་མི་འགྱུར་བའོ།། 
དེ་ལྟར་ཁམས་ཀྱི་རང་བཞིན་ཀྱང་།། 
ཇི་ལྟར་འདོད་པའི་ལས་བྱའོ།། 
སླར་ཡང་ཐམས་ཅད་བྱེད་པ་ཡི།། 
སྟོང་པ་ཉིད་ནི་སོ་སོར་དགོད།། 
ཐོག་མ་གཉིས་ནི་རྐང་གཉིས་དགོད།། 
བརླ་དང་གསང་བ་རྐེད་པ་དང་།། 
ལྟེ་བ་སྙིང་ག་སྟེང་དང་ནི།། 
མགྲིན་པ་དང་ནི་རྐན་དེ་བཞིན།། 
ཁ་དང་སྣ་དང་རྣ་དག་དང་།། 
དཔྲལ་བ་མགོ་བོ་རྒྱབ་ཏུ་སྟེ།། 
རང་གི་ཁམས་མིང་འདུ་ཤེས་ཀྱིས།། 
དབང་ལ་སོགས་པའི་ལས་བྱེད་དོ།། 
སླར་ཡང་རེ་རེ་ཡི་ཡང་ནི།། 
ལས་ནི་ཉི་ཤུ་ལྔའི་བདག་ཉིད།། 
སྟོང་ཉིད་དེ་ཉིད་རིག་བྱེད་པ།། 
རྒྱུན་དུ་ནང་དུ་བསྒོམ་པར་བྱ།། 
ཀ་ཡིག་ལ་སོགས་མ་ཡིག་མཐར།། 
ལྷ་མོ་བདག་ཉིད་ཆེན་མོས་ཉོན།། 
གང་གིས་ས་གསུམ་གྱི་ནི་ལྷ།། 
ཐམས་ཅད་ལྷ་མ་ཡིན་དང་མི།། 
སྒྲུབ་པོའི་ལེགས་པར་ངེས་པར་ནི།། 
དེ་རྣམས་ཐམས་ཅད་དབང་དུ་འགྱུར།། 
དེ་ཉིད་ཉི་ཤུ་རྩ་ལྔ་ནི།། 
ཀ་ཡིག་སོགས་སུ་འདུ་ཤེས་སོ།། 
བདག་དང་དཀྱིལ་འཁོར་ལུས་དང་ནི།། 
ལྷ་དང་བླ་མ་དང་ནི་སྔགས།། 
རྣམ་ཤེས་ཡེ་ཤེས་སྙིང་པོ་དང་།། 
དུས་དང་རྒྱུ་དང་འབྲས་དེ་བཞིན།། 
དབུགས་དང་བཅུད་ལེན་ལས་དང་ནི།། 
གཏོར་མ་ས་དང་ཕྱག་རྒྱ་གཞན།། 
དབང་པོ་དབུ་མ་སྒྱུ་མ་དང་།། 
མཚམས་དང་རིགས་རུས་དེ་བཞིན་ཏེ།། 
ལུང་ནི་རྗེས་སུ་རིག་པ་དང་།། 
མིག་འཕྲུལ་འདྲ་བ་རིམ་ཇི་ལྟར།། 
དེ་ལྟར་དེ་ཉིད་ལས་མཛེས་པ།། 
ཤེས་རབ་ཆེན་པོས་ཤེས་པར་བྱ།། 
རང་བཞིན་གྱིས་ནི་བརྗོད་པའི་ལས།། 
དུས་ཀྱི་མེ་ཡི་མདོག་ཅན་ནོ།། 
ཇི་ལྟར་དབང་ལ་སོགས་པའི་ལས།། 
ལྔ་ལྔ་རུ་ནི་གསལ་བ་ཡིན།། 
དམར་དང་གནག་དང་དེ་བཞིན་དཀར།། 
སེར་དང་ལྗང་གུ་དེ་བཞིན་ནོ།། 
སྒྲུབ་པོའི་བསྒྲུབ་བྱའི་འདོད་པ་ནི།། 
དེ་རྣམས་དེ་ཉིད་འགྱུར་གྱིས་འོང་།། 
ཡ་ཡིག་ལ་སོགས་དགུ་རྣམས་ཀྱི།། 
ཇི་ལྟའི་ཆོ་གས་ཡི་གེ་རྣམས།། 
ཕུང་པོ་ཁམས་ཀྱི་རིགས་རྣམས་དང་།། 
ཡན་ལག་དགུ་རྣམས་བརྗོད་པའོ།། 
ཇི་ལྟའི་རིམ་པས་བློ་ལྡན་གྱིས།། 
དགུ་དགུ་རུ་ནི་ཤེས་པར་བྱ།། 
ལས་ནི་དེ་རྣམས་ཤེས་བྱ་སྟེ།། 
འདུས་པ་བདེ་མཆོག་བླ་མ་དང་།། 
བདེ་མཆོག་རྡོ་རྗེ་མཁའ་འགྲོ་དང་།། 
འབྱུང་བ་དེ་ཉིད་འདུས་པ་དང་།། 
རྡོ་རྗེ་འཇིགས་བྱེད་སཾ་བུ་ཊ།། 
ཇི་ལྟའི་ཆོ་གས་གཞན་དུ་ཡང་།། 
དེ་ལྟར་ངེས་བརྗོད་འབུམ་གསུམ་ལས།། 
ཕྱུང་བ་བདེ་མཆོག་ཆུང་ངུ་སྟེ།། 
ཨ་ཡིག་ལ་སོགས་ཀྵཿ་ཡིག་མཐར།། 
ལེའུ་རྣམས་ཇི་ལྟའི་རིམ་པ་ཡིས།། 
དེ་ཁོ་ན་ཉིད་ལྡན་པར་སྦྱར།། 
སྡོམ་པ་རྒྱ་མཚོ་མཁའ་འགྲོ་སྐྱེས།། 
མཁའ་མཉམ་ནང་དུ་རབ་བཤད་པའི།། 
དེ་ཡི་སྒྲུབ་ཐབས་བཤད་པར་བྱ།། 
ཇི་ལྟར་དབུས་མའི་པདྨར་ནི།། 
སངས་རྒྱས་གཟུགས་ནི་གསལ་བར་བསྒོམ།། 
སྐུ་ཡི་རྒྱ་མཚོ་སེར་སྣ་རྒྱ་མཚོ་དང་།། 
འདོད་ཆགས་རྒྱ་མཚོ་ཕྲག་དོག་རྒྱ་མཚོ་སྟེ།། 
ཕྱོགས་བཞི་པོར་ནི་བསྒོམ་པར་བྱ།། 
པད་འདབ་རྣམས་སུ་རྣལ་འབྱོར་མ།། 
རྡོ་རྗེ་རྒྱ་མཚོ་རིན་ཆེན་རྒྱ་མཚོ་མ།། 
པདྨ་རྒྱ་མཚོ་སྣ་ཚོགས་རྒྱ་མཚོ་མ།། 
གཡོན་སྐོར་དུ་ནི་བསྒོམ་བྱ་སྟེ།། 
འདབ་མ་བཞི་ལ་ཐོད་པ་ནི།། 
རྒྱ་མཚོ་བཞི་པོ་ཡི་ནི་གཟུགས།། 
དངོས་ཀུན་བདུད་རྩིར་སོན་པའོ།། 
སླར་ཡང་གྲྭ་བཞི་པོ་རྣམས་སུ།། 
ཇི་ལྟའི་རིམ་པས་དགོད་བྱ་བ།། 
རྣལ་འབྱོར་ཡེ་ཤེས་དེ་ཁོ་ན།། 
ཐར་པའི་རྒྱ་མཚོ་གཡོན་སྐོར་དུའོ།། 
གཟུགས་དང་སྒྲ་དང་དྲི་དང་རོ།། 
རེག་དང་ཆོས་དང་ཡིད་དང་སེམས།། 
ཀུན་ཀྱང་རྒྱ་མཚོར་ཤེས་བྱ་སྟེ།། 
གཡོན་དང་གཡས་ཀྱིས་ད་གོད་པར་བྱ།། 
ས་དང་ནམ་མཁའ་ལྕེ་དང་ནི།། 
རྣ་བ་ཐམས་ཅད་རྒྱ་མཚོ་སྟེ།། 
ཡེ་ཤེས་ཤེས་བྱའི་རྒྱ་མཚོ་དག།
སྔོན་གྱི་རིམ་པས་དགོད་པར་བྱ།། 
སྒོ་སྐྱོང་མ་ཡི་ལྷ་མོ་ཆེ།། 
གཡོན་སྐོར་དུ་ནི་དགོད་བྱ་བ།། 
གླང་པོ་རྒྱ་མཚོ་རྟ་རྒྱ་མཚོ།། 
སེང་གེ་རྒྱ་མཚོ་མ་ཧེ་མཚོ།། 
གྲྭ་ལ་གནས་པའི་ལྷ་མོ་ནི།། 
སྒྱུ་མ་རྒྱ་མཚོ་རྨི་ལམ་རྒྱ་མཚོ་མ།། 
གསང་སྣང་རྒྱ་མཚོ་སྣང་བའི་རྒྱ་མཚོ་མ།། 
ཁ་དོག་འཁོར་ལོ་གཞན་གྱི་བཞིན།། 
བྱང་ཆུབ་ཆུང་ངུ་བདག་ཉིད་ཆེའི།། 
དཀྱིལ་འཁོར་དེ་ཡིར་ཤེས་པར་བྱ།། 
དུར་ཁྲོད་བརྒྱད་ཀྱི་རིམ་པས་ནི།། 
སྒྲུབ་ཐབས་རིམ་པས་བསྒོམ་པར་བྱ།། 
སངས་རྒྱས་གཟུགས་ཀྱི་ཞལ་ནས་ནི།། 
པདྨའི་ཡུ་བ་ངེས་པར་འཐོན།། 
ཁ་དོག་དཀར་པོ་འབར་ཆེན་པོ།། 
པདྨ་འདབ་མ་སྟོང་ཕྲག་ཅན།། 
དེ་ཡི་དབུས་སུ་བསྒོམ་བྱ་བ།། 
མཁའ་འགྲོ་རྒྱ་མཚོ་བདེ་མཆོག་སྟེ།། 
ཕྱག་སྟོང་པ་ནི་རྣམ་པར་བསྒོམ།། 
ཞལ་ནི་སུམ་ཅུ་རྩ་བདུན་ནོ།། 
ཞབས་བཅྭ་བརྒྱད་ཀྱིས་གར་དུ་མཛད།། 
སྤྱན་གསུམ་པ་ལ་སྣ་ཚོགས་མདོག།
རལ་པའི་ཅོད་པན་ཅན་གྱིས་གཟུགས།། 
སྣ་ཚོགས་རྡོ་རྗེ་ཟླ་ཕྱེད་ཅན།། 
རྒྱབ་ཏུ་དབང་ཕྱུག་ཆེན་པོ་འཛིན།། 
ལྷག་མར་དཔའ་བོ་དཔའ་དབང་མོ།། 
བཅུ་གཉིས་བདག་ཉིད་ཅན་འཁོར་ལོར།། 
ཇི་ལྟར་བདག་གིས་སྔོན་བཤད་པའོ།། 
ཤེས་རབ་ཕྱག་གཡོན་དུ་བཤད་ཏེ།། 
གཡས་པར་རྒྱུན་དུ་ཐབས་ཡིན་ནོ།། 
ཁྱབ་འཇུག་དྲག་པོ་དེ་བཞིན་ཚངས།། 
གཤིན་རྗེ་དང་ནི་ལོག་འདྲེན་དང་།། 
བདེན་བྲལ་དང་ནི་ཐགས་བཟངས་རིས།། 
དབང་པོ་ཚོགས་བདག་ཀར་ཏི་ཀ།
དགྲ་གཅན་ཟླ་བ་ཉི་མ་དང་།། 
བླ་མ་སྐྱོབ་པ་བླ་དེ་བཞིན།། 
ནོར་རྒྱས་དང་ནི་སྐྱེས་བུ་མེ།། 
མྱོས་པ་ཞབས་ཀྱིས་གནོན་པ་སྟེ།། 
རང་རང་ཁྱིམ་ཐབ་ཡང་དག་ལྡན།། 
མདོག་དང་མཚོན་ཆ་ཡང་བྱའོ།། 
ཕག་མོ་ཡིས་ནི་འཁྱུད་པ་སྟེ།། 
དེའི་གཟུགས་ཅན་ནམ་ཕྱག་གཉིས་སྐྱེས།། 
སྣ་ཚོགས་གཟུགས་འཛིན་རབ་མྱུར་མ།། 
སླར་ཡང་རང་འདྲའི་གཟུགས་ཅན་མའོ།། 
འདབ་མ་སྟོང་དུ་བསྒོམ་བྱ་བ།། 
རང་བཞིན་རྣལ་འབྱོར་མ་ཀུན་ཏེ།། 
བཅོམ་ལྡན་ཁ་དོག་གང་འདྲ་བ།། 
དེ་འདྲར་དེ་རྣམས་མཚོན་པར་བྱ།། 
ཐུང་ངུ་རིང་པོ་ཡོན་ཏན་འཕར།། 
ཨ་ཡིག་ལ་སོགས་སྡེ་བརྒྱད་དེ།། 
ཕྱི་མོ་བཅུ་གཉིས་ཀྱིས་ཕྱེ་བ།། 
སྟོང་ཕྲག་རྣལ་འབྱོར་མའི་ཡང་ངོ།། 
ཀ་རྡོ་རྗེ་སོགས་ཤེས་བྱ་སྟེ།། 
ཁམས་ཀྱི་རྐྱེན་གྱི་ཡིད་ཀྱིས་སོ།། 
འཁོར་ལོ་དྲུག་བདག་རྣལ་འབྱོར་ཅན།། 
དེ་ཐམས་ཅད་ནི་གར་དུ་མཛད།། 
ཐམས་ཅད་ཀྱིས་ནི་རོ་ལ་གནོན།། 
ཕྱག་གཉིས་པའམ་མཁའ་འགྲོའི་བདག།
ཐོད་པ་ཁ་ཊྭཱཾ་ག་འཛིན་མ།། 
བདེ་ཆེན་རྣམ་པའི་གཟུགས་ཅན་མའོ།། 
སངས་རྒྱས་ཐུགས་ཀ་ནས་སྤྲོ་བ།། 
འཁོར་ལོ་གསུམ་སྤྲོ་འོད་ཟེར་ཕྲེང་།། 
སྲོག་ནི་འོག་དང་སྟེང་ལྟ་བས།། 
སྡོམ་པ་རྒྱ་མཚོ་དགུག་པར་བྱ།། 
སླར་ཡང་དབུགས་ཀྱིས་དབྱུང་བ་ནི།། 
མཁའ་འགྲོ་རྒྱ་མཚོ་གཉིས་མེད་བདག།
ཐམས་ཅད་སྡོམ་པའི་སྒྲུབ་ཐབས་སུ།། 
ཇི་ལྟའི་རྣལ་འབྱོར་གཞན་བྱའོ།། 
དེ་ལྟར་བྱེད་བཞིན་པ་ཉིད་ཀྱིས།། 
ཕྱག་རྒྱའི་དངོས་གྲུབ་སྐྱེ་བར་འགྱུར།། 
གཞུང་ཐམས་ཅད་ནི་བལྟ་བར་བྱ།། 
གཞན་པའི་རྣལ་འབྱོར་དམིགས་མི་བྱ།། 
དམ་ཚིག་གི་ནི་སྤྱོད་པ་ཅན།། 
སྡོམ་པ་ཆུང་ངུར་རབ་ཏུ་བཤད།། 
ཐམས་ཅད་སོག་མ་བཞིན་དོར་ལ།། 
ཐམས་ཅད་སྡོམ་པ་གཟུང་བར་གྱིས།། 
མཆེ་བ་རྣམས་གཙིགས་རབ་སྦྱོར་བས།། 
གཞུ་འགེངས་རིམ་པས་འོང་བར་གྱིས།། 
དེ་ཡི་དཀྱིལ་འཁོར་འཁོར་ལོ་ཡང་།། 
སྔོན་གྱི་སྦྱོར་བས་བསྒོམ་པར་བྱ།། 
འོག་དང་སྟེང་གཉིས་མཆེ་བ་གཉིས།། 
བདེ་མཆོག་མཁའ་འགྲོ་རྒྱ་མཚོ་དག།
རང་མིང་བརྗོད་པའི་གསང་སྔགས་ལ།། 
ཧཱུྃ་ཕཊ་ཡི་གེ་མཐར་སྦྱོར་གྱིས།། 
ཡང་དག་ཏིང་འཛིན་རྡོ་རྗེ་ཡི།། 
གསང་སྔགས་ཐམས་ཅད་ལ་བྱའོ།། 
ཐམས་ཅད་རྒྱན་ནི་རབ་བཤད་པའང་།། 
སྔགས་རིག་པ་ཡིས་སྔོན་བཞིན་ནོ།། 
བདག་གི་བདག་པོས་རྒྱུད་འདི་ནི།། 
གསུངས་པས་ཡང་དག་དགའ་བར་འགྱུར།། 
ཉིད་དང་ལྷན་ཅིག་བྱ་བ་བྱས།། 
ཕྱག་རྒྱ་འོག་སྟེ་ཇི་ལྟར་ལགས།། 
ཁྱོད་ཀྱིས་འོག་དང་སྟེང་ཕྱག་རྒྱ།། 
རབ་བཤད་བྱ་ཡིས་ལྷ་མོ་ཉོན།། 
མཁའ་འགྲོ་རྒྱ་མཚོ་ཤེས་རབ་ཆེ།། 
ཐབས་ནི་སྡོམ་པ་རྒྱ་མཚོའོ།། 
འོག་དང་སྟེང་དུ་སྙོམས་འཇུག་པས།། 
དེ་ནི་ཕྱག་རྒྱ་མངོན་བརྗོད་འགྱུར།། 
ཞལ་ལས་ངེས་པར་འཐོན་ཡུ་བ།། 
ངག་གིས་བསྒོས་པའི་བདག་ཉིད་དོ།། 
དེ་ནི་མཁའ་འགྲོ་སྤྱོད་དེ་ཡང་།། 
རྣམ་པར་ཤེས་དང་ཐམས་ཅད་འོང་།། 
ཞུ་བའི་གཟུགས་ནི་སྙིང་ག་རུ།། 
འོད་ཀྱིས་ཐམས་ཅད་སྡོམ་པར་གྱིས།། 
དེ་ནི་ཐེག་པ་ཆེར་སྡོམ་པ།། 
བདག་ཉིད་ཆེན་པོ་ཡེ་ཤེས་གཟུགས།། 
དེ་ལྟར་གཉིས་སུ་བྱར་མེད་གཟུགས།། 
དེ་ནི་ཕྱག་རྒྱར་མངོན་པར་བརྗོད།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་རྒྱ་མཚོ་ཆེ།། 
བཅོམ་ལྡན་བདག་པོས་འདི་གསུངས་སོ།། 
ཞེས་བྱ་བ་ནི་མཆེ་བ་རྣམ་པར་གཙིགས་པའི་ཆོ་ག་སྟེ་རབ་ཏུ་བྱེད་པ་བཞི་པའོ།།།། 
དེ་ནས་ལྷ་མོས་མཆོད་བྱས་ནས།། 
ཕྱག་བྱས་ནས་ནི་འདི་སྐད་གསོལ།། 
སེམས་ཅན་རྣམས་ཀྱི་སྡོམ་བྱུང་བ།། 
བཅོམ་ལྡན་བདག་པོ་ཉིད་ཀྱིས་གསུངས།། 
ལྷ་དགྲ་ཡི་ནི་རབ་སྦྱོར་བས།། 
རབ་བཤད་བྱ་ཡིས་ལྷ་མོ་ཉོན།། 
བྱང་ཆུབ་སེམས་ཀྱི་ཆ་ཅན་གྱི།། 
བདེ་བ་འོང་བའི་གང་ཞིག་རྩ།། 
སྡོམ་པ་སེམས་ཅན་སྨིན་བྱེད་པའི།། 
རྣལ་འབྱོར་དེར་ནི་རྣམ་པར་སྤྲོ།། 
འདོད་ཆགས་ཆགས་བྲལ་རྣམ་འདྲེས་པ།། 
སྡོམ་པ་སྐྱེ་འགྲོའི་གཟུགས་ཅན་ནོ།། 
གང་ཕྱིར་དེ་ཉིད་ཀྱིས་སྡོམ་པ།། 
སྔོན་གྱི་སྤྱོད་པའི་སྡོམ་པའོ།། 
བཻ་ཡི་ནམ་མཁའ་ནམ་མཁར་ཏེ།། 
སྐུ་གསུམ་རྣམས་ཀྱི་ཡང་དག་བཞུགས།། 
ཆོས་དང་ལོངས་སྤྱོད་རྫོགས་སྤྲུལ་པ།། 
འཐོབ་འགྱུར་འདི་ལ་ཐེ་ཚོམ་མེད།། 
གང་ཚེ་སེམས་ནི་འགྲོ་བཞིན་པ།། 
གཟུགས་ཀྱི་དབུས་སུ་ཐིམ་པར་གྱིས།། 
རང་རིག་བདག་ཉིད་བྱང་ཆུབ་ལྡན།། 
ལྷན་ཅིག་སྐྱེས་པའི་སྐུ་འཐོབ་འགྱུར།། 
ཏིང་འཛིན་སྐད་ཅིག་རིག་མེད་པ།། 
གང་གི་སྲིད་གསུམ་ལ་ཐིམ་གྱིས།། 
དེ་ནི་འབྱུང་བར་ཤེས་བྱ་སྟེ།། 
ལུས་ཅན་གཞན་རྣམས་ཀྱི་སྡོམ་མ་མིན།། 
རྣལ་འབྱོར་རྣམས་ཀྱི་གསང་སྡོམ་པ།། 
དེ་ལྟར་དེ་ཉིད་ངེས་ཤེས་བྱ།། 
ནང་གི་བདག་ཉིད་ཉིན་ཞག་གིའང་།། 
དེ་ཡིས་སྡོམ་པར་བཤད་པར་འགྱུར།། 
མཚན་ཉིད་ཐམས་ཅད་ཡོངས་ལྡན་པའི།། 
ཨཱ་ལི་ཀཱ་ལི་སོགས་སྡེ་ཚན།། 
དང་པོའི་ཡི་གེའི་ཆ་ལ་སོགས།། 
གང་དུ་མིང་ནི་ངེས་པར་མཐོང་།། 
རིགས་ནི་དེ་རུ་ཤེས་བྱ་སྟེ།། 
ཨང་ཀའང་སེམས་ཅན་ཡང་དག་ལྡན།། 
མཐའ་ཡས་ལ་སོགས་ཀླུ་གང་དང་།། 
ཉི་མ་ལ་སོགས་གཟའ་དེ་བཞིན།། 
མཁའ་འགྲོ་མའི་མིང་ཐོག་བྱས་ནས།། 
མ་མོ་དེ་རྣམས་སུ་རབ་གྲགས།། 
ལྷ་རྣམས་ཀུན་གྱིས་བསྐྱེད་པ་དང་།། 
སྔགས་རྣམས་ཀྱི་དང་རྒྱུད་ཉིད་ཀྱིའང་།། 
འཇིག་རྟེན་ཀུན་གྱི་མ་ཡིན་ཏེ།། 
དེ་ཡིས་མ་ལ་ཡང་དག་བརྟེན།། 
རྩ་ནི་དགུ་པོ་འགོག་པ་ལས།། 
སྲོག་རྒྱུ་རྣམས་སུ་ཤེས་པར་བྱ།། 
ཨ་ཨཱ་ཀ་ཙ་ཊ་ཏ་པ་དང་།། 
ཡ་ཤའི་སྡེ་ཚན་ཡི་གེ་དགུ།། 
ཨི་ཨཱི་ཁ་ཚ་ཋ་ཐ་ཕ།། 
ར་ཥ་གཉིས་པར་བརྗོད་པའོ།། 
ཨུ་ཨཱུ་ག་ཛ་ཌ་ད་བ།། 
ལ་ས་སྡེ་ཚན་གསུམ་པའོ།། 
ཨེ་ཨཻ་གྷ་ཛྷ་ཌྷ་དྷ་བྷ།། 
ཝ་ཧ་སྡེ་ཚན་བཞི་པའོ།། 
ཨོ་ཨཽ་ཨཾ་ཨཿ་ང་ཉ་ཎ།། 
ན་མ་དེ་ལྟར་དགུའི་བདག་ཉིད།། 
བཞི་པོ་ཡོངས་སུ་གྲགས་པ་སྟེ།། 
ཉི་ཅན་ལྔ་རྣམས་ཀྱིས་དེ་བཞིན།། 
དེ་ལྟར་འཇིག་རྟེན་ཀུན་གྱི་དེ།། 
སྡུད་པ་དང་ནི་འབྱིན་པར་གནས།། 
སྒྱུ་ཆེན་བཅུ་གཉིས་དེ་རྣམས་ཀྱིས།། 
ས་བོན་གཟུགས་ཀྱི་ཚོགས་དྲན་བྱ།། 
དེ་རྣམས་རཱ་སིར་ཡང་དག་གྲགས།། 
རྒྱུ་སྐར་ཀུན་དང་ཡང་དག་ལྡན།། 
ཟླ་བ་དང་ནི་ཉི་མའི་ཆས།། 
འོག་དང་སྟེང་གི་ཁ་དེ་བཞིན།། 
བརྟན་པ་དང་ནི་གཡོ་བ་གཉིས།། 
རྒྱུ་སྐར་དང་ནི་རཱ་སིར་བཤད།། 
སྲོག་ཟུང་ངུ་ནི་དེ་བཞིན་གྲགས།། 
རིང་དང་ཐུང་ངུ་རྒྱལ་དང་ཕམ།། 
སྟེང་དུ་དེ་ཡི་རྒྱལ་བར་བཤད།། 
འོག་ཏུ་འཆི་བ་མཉམ་མི་མཉམ།། 
ཉི་མའི་རྒྱུ་བར་སོན་པ་ཀུན།། 
རྒྱུ་སྐར་རཱ་སི་གཟའ་དེ་བཞིན།། 
རཱ་སི་རྣམ་གསུམ་སྤྱོད་གང་ཕྱིར།། 
ཉི་མར་གནས་པར་འཆར་བར་འགྱུར།། 
སྲོག་འཆར་བ་དང་ཡང་དག་ལྡན།། 
རཱ་སི་ཀུན་གྱིས་ཤེས་པར་བྱ།། 
ཀངྐ་ཊ་སེང་བུ་མོ་དང་།། 
བུམ་པ་རིགས་དྲུག་ཡང་དག་ལྡན།། 
འཆར་བར་འགྱུར་དང་ཤར་བ་ཡང་།། 
ཇི་ལྟའི་རིམ་དག་གཟའ་ཀུན་གྱིས།། 
བྲིཤྩི་ཀ་དང་རྟ་ཉིད་དང་།། 
རི་དགས་བུམ་པར་ཡང་དག་ལྡན།། 
ཆ་ཤས་ལྔ་ཡི་ཚད་ཀྱིས་ནི།། 
གཟའ་ཤར་བ་ཡིས་འཆར་བར་འགྱུར།། 
རི་བོང་ལུག་དེ་བཞིན་ཉིད་དང་།། 
སྐན་ད་རུ་ནི་སོན་དེ་བཞིན།། 
ཆ་ཤས་ཀྱང་ནི་བཞི་པ་ཉིད།། 
འཆར་བ་འོང་བར་འཆར་བར་འགྱུར།། 
ཞག་གི་འཆར་བ་མ་ལུས་པའང་།། 
འབྲས་བུའི་མིང་དང་ཡང་དག་ལྡན།། 
ནག་མོ་སོགས་ནས་འཇིབ་མའི་མཐར།། 
ཡོངས་སུ་རིམ་པས་ཉི་ཤུ་བཞི།། 
གང་དང་འདྲ་བའི་མིང་དེ་འདྲའོ།། 
དེ་རྣམས་འབྲས་བུར་ཤེས་པར་བྱ།། 
ཉིས་འགྱུར་ལོངས་སྤྱོད་བྲིས་པ་དང་།། 
དབང་པོ་རྣམས་ཀྱི་ཆ་དང་ལྡན།། 
ཐོབ་པ་ཞག་ཏུ་ཤེས་བྱ་སྟེ།། 
བདག་གི་རྟག་ཏུ་ཞག་ལྷ་མོ།། 
བདག་ཉིད་ཀྱིས་ནི་དགོས་ཀུན་དང་།། 
གཞན་རྣམས་ལ་ཡང་དེ་ལྟར་སྦྱར།། 
དེ་ཕྱིར་ཕྱི་དང་ནང་རྣམས་སུ།། 
དགེ་དང་མི་དགེའི་ལས་ཤེས་བྱ།། 
སྡོམ་པ་འབྱུང་བའི་དུས་སུ་ནི།། 
རྣམ་རྟོག་མེད་པས་མཚོན་པར་བྱ།། 
གཟའ་གང་དེ་རྣམས་དབྱངས་ཤེས་བྱ།། 
དབྱངས་གང་དེ་རྣམས་རཱ་སིའོ།། 
དབྱངས་དང་རཱ་སི་དེ་བཞིན་སྐར།། 
རང་གི་གཟུགས་རྣམས་ཀྱང་བལྟའོ།། 
དངོས་གྲུབ་འབྲས་བུ་སྟེར་བ་པོ།། 
ཡང་དག་སྦྱོར་དང་བྲལ་ན་མེད།། 
གཡོ་བའི་འཆར་བས་གཡོ་བའི་ལས།། 
ངེས་པར་བརྟན་པས་གཡོ་མེད་འགྱུར།། 
འདྲེན་མ་ཡིས་ནི་འདྲེན་མར་འགྱུར།། 
སེམས་ཅན་རྣམས་ཀྱི་བསོད་ནམས་རྒྱུས།། 
ལྷ་རྣམས་གྲོལ་བའི་རྒྱུ་ཉིད་པས།། 
ལྷ་ཡིས་དགྲ་ནི་བསྒོམ་པར་བྱ།། 
སུམ་ཅུ་བདུན་བདག་ཉིད་འཁོར་ལོ།། 
རྣལ་འབྱོར་དངོས་གྲུབ་བྱེད་པའི་གཙོ།། 
ཁ་དོག་དང་ནི་མཚན་ཉིད་དབྱིབས།། 
ལས་རྗེས་འབྲངས་པས་བསྒོམ་པར་བྱ།། 
ལྷ་འམ་ལྷ་མིན་སྦྱིན་བྱེད་ཀྱི།། 
དགྲ་ནི་འཁོར་ལོ་སྡོམ་པའོ།། 
དཔའ་བོ་ཐམས་ཅད་སྙོམས་འཇུག་པས།། 
རྡོ་རྗེ་མཁའ་འགྲོ་བདེ་བའི་མཆོག།
རྡོ་རྗེ་མཁའ་འགྲོ་ལྷ་ཡི་དགྲ།། 
བཅོམ་ལྡན་འདས་ཀྱིས་འདི་གསུངས་སོ།། 
ཞེས་བྱ་བ་ནི་ལྷ་དགྲ་ཡི་ཆོ་ག་སྟེ་རབ་ཏུ་བྱེད་པ་ལྔ་པའོ།།།། 
དེ་ནས་རྣལ་འབྱོར་མ་ཐམས་ཅད།། 
འདུས་པར་བྱས་ནས་འདྲི་བ་ནི།། 
ལྷ་དང་སྦྱིན་བྱེད་སེམས་ཅན་གྱི།། 
སྡུག་བསྔལ་སྟེར་པོ་ཇི་ལྟར་ལགས།། 
གལ་ཏེ་ཀུན་རང་བཞིན་སྟོན་པ།། 
དགེ་དང་མི་དགེ་དེ་འདྲི་བ།། 
དེ་ནས་བཅོམ་ལྡན་ལྷ་ལ་སོགས།། 
སེམས་ཅན་ཀུན་སྟེར་པོ་ཅི་ལགས།། 
འདི་ལ་བདག་ནི་ཐེ་ཚོམ་མཆིས།། 
གཙོ་བོ་གསལ་བར་མཛོད་ཅིག་ཀྱེ།། 
ཕག་མོ་ལ་སོགས་མང་པོ་ཡི།། 
ལྷ་མོ་སྒྱུ་མ་ཆེན་མོ་ཉོན།། 
རང་རང་ལས་ཀྱི་རྗེས་འབྲངས་པས།། 
ལྷ་དང་སྦྱིན་བྱེད་སེམས་ཅན་གྱི།། 
བདག་གི་རང་བཞིན་དུ་ནི་མེད།། 
བྱང་ཆུབ་ཆེན་པོར་ཞུ་ལས་ཡོད།། 
རང་གི་རང་བཞིན་ཡོན་ཏན་ཉིད།། 
བདག་གི་ལས་ཀྱིས་ཡང་དག་འབྱུང་།། 
དེ་ཕྱིར་དགེ་དང་མི་དགེ་བལྟ།། 
སྣ་ཚོགས་ཀུན་རྟོག་འཐོབ་པར་བྱེད།། 
དེ་ཡིས་ལྷ་དང་སྦྱིན་བྱེད་རྣམས།། 
གཟའ་དང་རཱ་སི་རྒྱུ་སྐར་ཅན།། 
རང་གི་ལས་འབྲས་ལ་ཟ་བ།། 
སྟེར་རོ་གཞན་དུ་ཅི་ཡང་མེད།། 
སྟོན་པ་ཇི་ལྟར་གྲོལ་བར་འགྱུར།། 
གླུ་འདི་ཡིས་ནི་དགྱེས་པར་བྱེད།། 
ཨ་མི་ཏཱ་བྷ་ཛ་ནི་ཏཱ་མ་ས་མཱ་དྷྱ་མཱ་ག་མཱ་ག་མཱ་དྷཱ་ཉ།
མ་པཱ་ཉ་རཱི་སཱ་མཱ་ཉ་རི་ག་མཱ་སཱ་ཉ་མཱ་རཱི་གི་མ་བྷཱུ་ཡ་ཏེ།
ས་རཱི་རེ་སཱ་རཱི་རེ་ས་རཱི་རཱི་སཱ་ནཱི་སཱ་ཉ་ཤྲུ་ཏ་ནི་སཱ་མཱ་ཉ་སཱ་ནཱི།
ཤཱི་རཱི་བྷ་ག་མཱ་དྷཱ་མྨཱ་དྷ་མྨཱ་སཱ་ཉ་པཱ་ཡཱ་མ་པཱ་པཱ་མ་ད་མི་ཏེ།
འོད་དཔག་མེད་ཀྱི་རབ་སྦྱོར་བས།། 
འདི་འདྲའི་གྲོལ་བ་བསྒྲུབ་པར་བྱ།། 
ཨ་བ་དྷཱུ་ཏཱིའི་དབུས་སུ་ནི།། 
རྣམ་ཤེས་གྲོལ་བ་ལ་མཚོན་བྱ།། 
སྲོག་ལ་སོགས་པའི་རླུང་ཐམས་ཅད།། 
རྣམ་འགྱུར་བྱས་པའི་བར་ཐིམ་བྱ།། 
རྣམ་པར་ཤེས་པ་འདྲེས་གྱུར་པའང་།། 
ཁམས་ཐམས་ཅད་ཀྱི་བཅུད་ལེན་ཏེ།། 
འཐུངས་པས་དངོས་གྲུབ་ཐོབ་པར་འགྱུར།། 
དབང་པོ་རྣམ་བགྲོད་མཚན་ཉིད་ལས།། 
རྐན་གྱི་ཕྱོགས་སུ་གནས་པའི་ལྕེ།། 
ཨ་བ་དྷཱུ་ཏཱིར་དེ་རབ་བཤད།། 
ཆ་ཤས་ཅན་གྱི་ཐ་མ་ཡི།། 
བདུད་རྩིའི་རྒྱུན་ནི་འཛག་པར་འགྱུར།། 
རྩ་ཐམས་ཅད་དུ་བཀང་བ་སྟེ།། 
ཡང་དག་རིག་པའི་གཟུགས་སུ་ཐིམ།། 
མདོར་བསྡུས་པས་ནི་ཁམས་ལྔ་སྟེ།། 
གཞན་གྱི་དངོས་པོ་འདིར་མ་བརྗོད།། 
དབང་ཆེན་ལ་ནི་མེ་ཡིས་བསྲེག།
ཆུ་ཡི་དབུས་སུ་རབ་ཏུ་ཐིམ།། 
མྱུར་དུ་ཞུ་ནས་འགྲོ་བར་འགྱུར།། 
རླུང་གི་ནམ་མཁའ་ལ་གནས་སོ།། 
ཆུ་ཡི་ཚོགས་ནི་བསྐམས་བྱས་པས།། 
དེ་ཉིད་དུ་ནི་ཐིམ་ནས་འགྲོ།། 
སེམས་ནི་སྟོང་ཉིད་ལ་སོན་བྱ།། 
སྟོང་ཉིད་ནམ་མཁའི་ཁམས་ལའོ།། 
ནམ་མཁའ་ཡེ་ཤེས་ལ་འཇུག་བྱ།། 
ཡེ་ཤེས་སྒྱུ་མའི་རང་མཚན་ཉིད།། 
མཁས་པས་ཡེ་ཤེས་ཤེས་བྱའི་བདག།
དེ་ལྟར་འོད་དཔག་མེད་པ་བསྒོམ།། 
རྩིབས་བརྒྱད་ལེགས་པར་བརྒྱན་པ་ཡི།། 
ཤེས་བྱའི་འཁོར་ལོ་འདི་བསྒོམ་བྱ།། 
བུ་མེད་བྲི་བ་མི་ཨུ་ཀུ།། 
དྷ་སི་མེར་རོ་མ་ག་འདྲེར།། 
རླུང་དུ་ཏུ་ཀ་བི་མི་ཏེ།། 
དབང་ལྡན་དུ་ནི་རཱ་སིའོ།། 
དེ་རྣམས་འཁོར་ལོ་རིམ་ཇི་བཞིན།། 
དེ་བཞིན་འདི་ལ་འདི་རྣམས་དགོད།། 
ཨ་ཨི་ཨུ་ཨེ་ཨོའི་ས་བོན།། 
བཀྲ་ཤིས་ལ་སོགས་གཟའ་ལྔ་ནི།། 
ཤར་ལ་སོགས་པར་དགོད་པར་བྱ།། 
རིང་པོ་དེ་ཉིད་དུ་དགོད་བྱ།། 
ཨཾ་ཨཿ་ཉི་མ་ཟླར་ཤེས་བྱ།། 
ཉི་མ་ཟླ་བ་འདིར་གྲོལ་བ།། 
ཀུ་ལི་རེ་ལ་ཉི་མ་སྟེ།། 
གཟའ་ལྷག་གདོང་ལྔ་པ་འདིར་གནས།། 
མཐར་ནི་གང་ཞིག་ལྷག་མ་ཡི།། 
སོ་སོའི་ཆོ་གས་ཟ་བར་འགྱུར།། 
རཱ་སི་རྣམས་ཀྱིས་བརྒྱན་པ་ཡི།། 
འགྲོ་ཀུན་ལ་ཕན་འཁོར་ལོ་དེ།། 
དེ་ལྟར་དོ་ལའི་འཁོར་ལོར་འགྱུར།། 
རྒྱུ་སྐར་རཱ་སི་དུས་དང་ཞག།
ལུག་རྣམས་རོ་ཧི་ཏི་སོགས་དང་།། 
ཟླ་བ་དང་ནི་ཉི་མ་རྣམས།། 
འཆི་བའི་མཚན་ཉིད་མཚོན་པ་ནི།། 
མདོར་བསྡུས་པ་ཡིས་བཤད་པར་བྱ།། 
རྒྱུ་སྐར་དུས་ཚོད་ཡང་དག་ལྡན།། 
གཟའ་དང་ནད་ནི་དེ་བཞིན་ཏེ།། 
དོ་ལ་རཱ་སིའི་ཚད་ཀྱིས་ནི།། 
སྐྱེ་བའི་ལས་སུ་བརྗོད་པ་ཡིན།། 
ཀཱརྟི་ཀ་དང་བཟང་པོའི་ཚེ།། 
མིག་དམར་དེ་བཞིན་སྨིན་དྲུག་སྟེ།། 
དེ་ལ་འཆི་བར་ཤེས་པར་བྱ།། 
གལ་ཏེ་རྣལ་འབྱོར་པ་མེད་ནའོ།། 
མྲྀ་ག་ཤིཪྵ་མགོ་དང་ནི།། 
གཟའ་ལྷག་ཉི་མ་ལ་སྨྱོ་བ།། 
མགུལ་པའི་ནད་ཀྱིས་ཉིན་བཞི་ན།། 
ཁྱུ་མཆོག་ལ་ནི་རྟག་ཏུ་འཆི།། 
རྒྱལ་དང་མྲི་གའི་རྒྱུ་སྐར་དང་།། 
གཟའ་ལྷག་འཁྲིག་པ་ལ་འཆིའོ།། 
ཀུ་ལི་ར་མཆུའི་ཚེས་བརྒྱད་ཀྱི།། 
ཐོ་རངས་པ་སངས་ལ་འཆིའོ།། 
གྲེ་དང་མཆུ་ཡི་རྒྱུ་སྐར་དང་།། 
ཚེས་བཅུ་སྤེན་པ་སེང་གེ་ལ།། 
ནུབ་མོ་འཆི་བར་ཤེས་བྱ་སྟེ།། 
གལ་ཏེ་བརྒྱ་བྱིན་མཉམ་གྱུར་ཀྱང་།། 
བུ་མོ་ཉི་མར་གུལ་མས་འཆི།། 
ས་ག་དང་ནི་བཅུ་བཞི་དང་།། 
གཞུ་དང་ཕུར་བུའི་རེ་མོ་དང་།། 
གལ་ཏེ་སངས་རྒྱས་མཉམ་གྱུར་པ།། 
སྲང་ལ་འཆི་བར་ཤེས་པར་བྱ།། 
སྣྲོན་དང་བཅུ་གཅིག་ནག་པ་དང་།། 
ཕུར་བུ་སྡིག་པ་ལ་འཆིའོ།། 
ཆུ་སྟོད་ཆུ་སྨད་ཚེས་དགུ་དང་།། 
གྲོ་བཞིན་གཞུ་དང་པ་སངས་འཆི།། 
གྲོ་བཞིན་ཚེས་བདུན་ཟླ་བ་དང་།། 
རྒྱལ་དང་ཆུ་སྲིན་ལག་ནོར་མེད།། 
ཁྲུམས་སྟོད་ཁྲུམས་སྨད་བཅུ་གསུམ་པ།། 
ཟླ་བ་མོན་གྲེ་བུམ་པས་འཛད།། 
ཐ་སྐར་བརྒྱད་པ་ནམ་གྲུ་དང་།། 
སྤེན་པ་དང་ནི་ཉ་ལ་འཆི།། 
སེམས་ཅན་ཀུན་གྱི་སྐྱེ་བའི་རྩིས།། 
དུས་སྨྲ་བས་ནི་ཤེས་པར་བྱ།། 
ས་བོན་གཅིག་ལས་སྐྱེས་ཡོན་ཏན།། 
གཉིས་པ་སྐྱེ་བའི་དུས་ཀྱིས་སོ།། 
རིགས་གཉིས་སུ་ནི་ཤེས་བྱས་ནས།། 
དེའི་དུས་སྐྱེ་རྩིས་བརྩམ་པར་བྱ།། 
སྔོན་ལས་རྣམ་པ་སྣ་ཚོགས་ཀྱིས།། 
མཁས་པས་དེའི་རིགས་སུ་སྐྱེའོ།། 
དེ་ཡི་འབྲས་བུ་ཤེས་བྱ་སྟེ།། 
མཚན་ཉིད་ཀྱིས་ནི་རྗེས་སུ་གནས།། 
རཱ་སི་སོགས་འཁོར་འབྲེལ་པ་དེ།། 
རྣམ་ཤེས་ཀུན་གྱི་མཚན་ཉིད་དོ།། 
འོད་དཔག་མེད་ཀྱི་རབ་སྦྱོར་བས།། 
དཀྱིལ་འཁོར་གསལ་བར་བསྒོམ་པར་བྱ།། 
དབུས་སུ་འོད་དཔག་མེད་མགོན་པོ།། 
ལྷག་མར་མཁའ་འགྲོ་མ་སོགས་སོ།། 
དེ་ནི་རྣམ་ཤེས་སྐྱེ་གསལ་བར།། 
ལས་ཀྱི་འབྲས་བུ་དེ་དྲན་བྱ།། 
ཐམས་ཅད་བདེ་བ་ཀུན་སྦྱོར་ལས།། 
དེ་ཚེ་གཉིས་མེད་ལ་བརྟེན་པའི།། 
འོད་དཔག་མེད་ཀྱི་སྦྱོར་ལྡན་པ།། 
བཅོམ་ལྡན་སྟོན་པས་འདི་གསུངས་སོ།། 
ཞེས་བྱ་བ་ནི་འོད་དཔག་མེད་ཀྱི་ཆོ་ག་སྟེ་རབ་ཏུ་བྱེད་པ་དྲུག་པའོ།།།། 
རྡོ་རྗེ་འོད་ཀྱི་རབ་སྦྱོར་བས།། 
ཡེ་ཤེས་དེ་ཁོ་ཉིད་བཤད་བྱ།། 
ལྷ་མོས་སླར་ཡང་མཆོད་བྱས་ནས།། 
དེ་ཁོ་ན་ཉིད་ཡེ་ཤེས་ཞུས།། 
སེམས་ཅན་རྣམས་ཀྱི་རྣམ་ངེས་པས།། 
འཆི་བའི་མཚན་ཉིད་གང་འདྲ་བ།། 
དེ་འདྲ་བདག་གིས་བཤད་བྱ་ཡིས།། 
རྩེ་གཅིག་པ་ཡི་ཡིད་ཀྱིས་ཉོན།། 
ལུས་ལ་རྩ་རྣམས་མཚན་མ་ནི།། 
དེ་རྣམས་ཇི་ལྟར་གསལ་བར་དབྱེ།། 
རྩ་ཆེན་སུམ་ཅུ་རྩ་གཉིས་ཏེ།། 
དེ་རྣམས་ཀྱི་ནི་གཙོ་བོ་མཆོག།
བཅུ་གཉིས་དེ་བཞིན་དུ་ལྷ་མོ།། 
དབྱངས་རྣམས་བགྲོད་པའི་མཚན་ཉིད་དེ།། 
དཀར་པོ་ནག་པོའི་ཕྱོགས་ཀྱིས་ནི།། 
ཉི་ཤུ་རྩ་བཞི་རུ་ནི་བརྗོད།། 
དེར་ནི་སྙིང་པོ་དགུ་པོ་མཆོག།
ལུས་ཀྱི་མཚན་མའི་མཚན་ཉིད་དོ།། 
གང་གིས་ཤེས་པ་ཙམ་གྱིས་ནི།། 
འཆི་བའི་དུས་ལྟ་བུར་གནས་སོ།། 
དབུགས་ནི་རྣམ་པར་སྤྲོས་ཙམ་གྱིས།། 
ལུས་ཅན་འཕོ་བ་དྲུག་གཉིས་ན།། 
སྔ་དྲོ་རོ་ཧི་ཏ་ཡི་ཆར།། 
དེ་ཡི་རྟགས་ནི་མཚོན་པར་བྱ།། 
སྣ་དང་མིག་གི་ཕྱོགས་དང་ནི།། 
འགྲམ་པ་དང་ནི་རྣ་བའི་རྩར།། 
ལྕེ་དང་མཆེ་བའི་མཚམས་དང་ནི།། 
མགྲིན་པ་རྩིབ་ལོགས་དེ་བཞིན་དུ།། 
སྙིང་གི་གུར་དང་ལྟེ་བ་དང་།། 
བརླ་དང་བྱིན་པ་དེ་བཞིན་གཞན།། 
མདོམས་དང་ལིང་ག་དག་དེ་བཞིན།། 
མགོ་བོ་དང་ནི་སྤྱི་བོའི་ཕྱོགས།། 
མཚམས་ནི་དེ་རྣམས་ཐམས་ཅད་དུ།། 
དབུགས་ནི་འཆད་ཅིང་འཆད་པའོ།། 
ལུས་ཀྱི་མཚན་མ་དགུ་རྣམས་ཏེ།། 
འཆི་བའི་དུས་ནི་བསྟན་པ་ཡིན།། 
ཉི་མའི་ཚད་ཀྱི་གྲངས་རྣམས་ནི།། 
འཁོར་ལོ་དུས་བདག་ཉིད་ཅན་དགའ།། 
གང་ཚེ་ཉི་མ་དྲུག་རྣམས་ཞོན།། 
གཅིག་བརྗོད་པ་ནི་བརྒྱན་པ་ཡིན།། 
དེར་ནི་ལོ་གསུམ་འགྱུར་ཅན་ཏེ།། 
སུམ་བརྒྱ་དྲུག་ཅུ་རྣམས་དེ་བཞིན།། 
ཆ་ཤས་དེ་ལྟར་གྱི་ནི་ཚད།། 
མདོར་བསྡུས་པ་ཡིས་བཤད་པར་བྱ།། 
ཉི་མ་བདུན་ནི་ཡོངས་ཐོབ་ནས།། 
གང་ཚེ་རླུང་ནི་འབབ་པ་ན།། 
ལོ་གཉིས་ཡང་དག་བརྗོད་པ་དང་།། 
དུས་ཀྱི་གྲངས་ཅན་ཟླ་བ་དང་།། 
ཉི་མ་རྣམས་ནི་བཅྭ་བརྒྱད་ཀྱི།། 
གང་ཞིག་ཚད་དུ་ཡང་དག་བརྗོད།། 
ཞག་བརྒྱད་རྣམས་སུ་ཡོངས་གཏོང་པས།། 
རླུང་ནི་གང་ཚེ་འབབ་པ་ན།། 
ལོ་གཉིས་སུ་ནི་ཡོངས་བཤད་པར།། 
དེ་ཡི་འཚོ་བ་ཡི་ནི་གྲངས།། 
ངེས་པར་དེ་ཚེ་འཆི་བ་ནི།། 
དེ་ཡི་ཟླ་བ་རིག་བྱེད་གྲངས།། 
ཉི་མ་ཉི་ཤུ་རྩ་བཞིར་བཤད།། 
འཚོ་བ་ཡི་ནི་དུས་གྲངས་སོ།། 
ལྷ་མོ་ཉི་མ་དགུར་འབབ་ན།། 
ལོ་གཉིས་སུ་ནི་དེ་འཚོ་སྟེ།། 
ཟླ་གཉིས་ཉི་མ་ཉི་མ་ཡི།། 
ཚད་ནི་སྦྱོར་བའི་ལུས་ཅན་ནོ།། 
ལྷ་མོ་ཉི་མ་བཅུ་རྣམས་ཀྱིས།། 
ལོ་གཉིས་སུ་ནི་དེ་འཚོའོ།། 
ཉི་མ་བཅུ་གཅིག་དེ་བཞིན་དུ།། 
གང་ཚེ་རྩ་ནི་རབ་འཇུག་ན།། 
ལོ་གཅིག་གི་ནི་ལམ་བཅས་པས།། 
ཟླ་བ་ཡང་ནི་དགུའི་གྲངས་ཀྱིས།། 
ཉི་མ་བཅྭ་བརྒྱད་རབ་ཏུ་བཤད།། 
ཐེ་ཚོམ་མེད་པར་བཤད་པའོ།། 
ཞག་ནི་བཅུ་གཉིས་རབ་འབབ་པས།། 
ལོ་གཅིག་ཏུ་ནི་རབ་ཏུ་གྲགས།། 
ཟླ་བ་ཡང་ནི་ལོའི་གྲངས་ཅན།། 
ཉི་མ་རྣམས་ནི་དུས་ཀྱིས་མཛེས།། 
བཅུ་གསུམ་དུ་ནི་གང་ཚེ་རྩ།། 
གཡས་སུ་བགྲོད་པ་འབབ་པ་ན།། 
ལོར་ནི་ཡང་དག་བཤད་པ་སྟེ།། 
ཟླ་བ་ཡང་ནི་རིག་བྱེད་གྲངས།། 
ཉི་མ་རྣམས་ནི་དགུའི་གྲངས་ན།། 
འཆི་བའི་མཚན་ཉིད་བཤད་པའོ།། 
ལྷ་མོ་གང་ཚེ་བདུན་གཉིས་སུ།། 
རྟག་ཏུ་རླུང་ནི་འབབ་པ་ན།། 
ལོ་ནི་ཚེ་རུ་ཡང་དག་བཤད།། 
ཟླ་བའི་ཚེར་ནི་ཡང་དག་གྲགས།། 
ཉི་མ་རྣམས་ནི་བཅུ་གཉིས་ཏེ།། 
དེ་ཡི་འཚོ་བའི་ཚད་ཡིན་ནོ།། 
གང་ཚེ་ལྔ་བཅུ་ཉི་མར་ནི།། 
རླུང་ནི་དེ་བཞིན་འབབ་པ་ན།། 
དེ་ཚེ་འཆི་བར་ཤེས་བྱ་བ།། 
ལོ་གཅིག་ན་ནི་ཐེ་ཚོམ་མེད།། 
ཉི་མ་མཆོག་ནི་ཕན་པ་ཡི།། 
གང་ཚེ་བརྒྱད་གཉིས་སུ་འབབ་ན།། 
འཚོ་བ་ཟླ་བ་བཅུ་དང་ནི།། 
ཉི་མ་རྣམས་ནི་མཆོག་གྲངས་ཀྱི།། 
ཉི་ཤུ་རྩ་བཞིའི་ཉི་རྣམས་ཀྱི།། 
ཚད་དུ་བདག་གིས་བཤད་པའོ།། 
ཉི་མ་རྣམས་ནི་བཅུ་བདུན་དུ།། 
ངེས་པར་གང་ཚེ་རླུང་འབབ་ན།། 
དེ་ཚེ་དེ་ཡི་ཚད་ཀྱིས་ནི།། 
ཟླ་བ་རྣམས་ནི་དགུ་དང་ནི།། 
ཉི་མ་བཅྭ་བརྒྱད་ན་དེ་བཞིན།། 
འཆི་བའི་དུས་ལ་ཐེ་ཚོམ་མེད།། 
ཉི་མ་བཅྭ་བརྒྱད་རྒྱུ་བ་ཡིས།། 
ཟླ་བ་ཡང་ནི་བརྒྱད་ན་ཡང་།། 
ཉི་མ་རྣམས་ཀྱང་ཉི་མའི་གྲངས།། 
དུས་ཀྱི་གྲངས་ནི་བཤད་པའོ།། 
གང་ཚེ་གཅིག་དམན་ཉི་ཤུར་ནི།། 
དྲི་ལ་ཞོན་པ་སྤྱོད་པ་ན།། 
ཉི་མ་ཡང་དག་བཤད་བྱ་བ།། 
འཚོ་བ་ཟླ་བ་བདུན་དང་ནི།། 
ཉི་མ་རྣམས་ནི་དུས་གྲངས་བཤད།། 
དུས་འདི་རྣམས་ཀྱིས་མཆོག་གདོང་ཅན།། 
གང་ཚེ་ཉི་ཤུ་རུ་ནི་སྤྱོད།། 
ཟླ་བ་དྲུག་ན་ཚེ་དང་འབྲལ།། 
ཉི་མ་ཉི་ཤུ་གཅིག་རྣམས་སུ།། 
གང་ཚེ་ཉི་མ་རབ་འབབ་ན།། 
ཟླ་བ་ལྔ་རུ་ཡོངས་འཚོ་སྟེ།། 
ཉི་མ་རྣམས་ནི་ཉི་མའི་གྲངས།། 
ཉི་ཤུ་རྩ་གཉིས་གང་ཚེ་འབབ།། 
ཟླ་བའི་རིག་བྱེད་ན་ཚེ་འགྲོ།། 
ཉི་མ་རྣམས་ནི་ཉི་ཤུ་བཞི།། 
ཟླ་བ་རིག་བྱེད་དུ་བཤད་དོ།། 
ལྷ་མོ་གང་ཚེ་ཉི་ཤུ་གསུམ།། 
རླུང་ནི་རྒྱུན་དུ་འབབ་པ་ནི།། 
དེ་ནི་ཟླ་བ་བཞིར་འཚོ་སྟེ།། 
ཉི་མ་དུས་རྣམས་སུ་དྲན་བྱ།། 
ཉི་ཤུ་རྩ་བཞིར་རབ་འབབ་པས།། 
ཟླ་བ་གསུམ་དུ་བཤད་པ་སྟེ།། 
ཉིན་བཅུ་གཅིག་ན་དེ་བཞིན་དུ།། 
འཆི་བའི་དུས་སུ་རྣམ་པར་བརྗོད།། 
དུས་ཀྱི་གྲངས་ནི་མདོར་བསྡུས་ནས།། 
གོང་དུ་སྔོན་དུ་བཤད་དེའི་ཕྱིར།། 
བར་གྱི་ཉི་མ་མ་བཤད་གང་།། 
བཅུ་གཉིས་ཉིད་ཀྱི་གྲངས་ཀྱིས་ནི།། 
ཆ་ཡི་རིམ་པས་དེ་སྦྱངས་ནས།། 
བར་ནི་གསལ་བར་བྱེད་པ་ཡིན།། 
བློ་དམན་རྣམས་ཀྱིས་རྟོགས་དོན་དུ།། 
དུས་འདི་རྣམས་ནི་རབ་ཏུ་བསྟན།། 
རྣལ་འབྱོར་མ་རྣམས་ཤིན་ཕྲ་མོའི།། 
མཐུན་མ་དུས་ནི་བདག་གིས་བཤད།། 
ལྷ་མོ་དེ་རྣམས་ཀྱིས་ཡིད་ཆེས།། 
ཁམས་ནི་མཉམ་པ་ཅན་དུ་འགྲོ།། 
སྣ་ཡི་ཤ་ནི་རྣམ་ཆད་ཅིང་།། 
སྟེང་བལྟས་མ་ནི་དེ་བཞིན་འབབ།། 
དེ་ཡི་འཚོ་བར་ཤེས་བྱ་བ།། 
ཉི་མ་བདུན་ན་ཐེ་ཚོམ་མེད།། 
མིག་གིས་གོས་ནི་ཡང་དག་ཆད།། 
གྱེན་ཁ་བལྟས་མ་མཆོག་དེ་བཞིན།། 
ཆ་ཤས་དགུ་ལ་ཡང་དག་ཞོན།། 
ལྔས་ལྷག་པ་ན་འཆད་དེ་བཞིན།། 
གོ་དཱ་བ་རྱ་མཁུར་བ་ཡི།། 
ངོས་སུ་སྟེང་དུ་འགྲོ་བ་མོ།། 
ཉི་མ་བཅུ་རུ་ཤེས་བྱ་སྟེ།། 
ནུབ་གཅིག་གིས་ལྷག་དེ་བཞིན་ནོ།། 
རྣ་བ་གཡས་ལ་ཡོངས་བརྟེན་ནས།། 
བཟང་མོ་སྟེང་དུ་ཡང་དག་བརྟེན།། 
བཅུ་གཅིག་ཆ་ཤས་ལ་ཞོན་ཏེ།། 
འཆད་པ་བཅྭ་བརྒྱད་ན་དེ་བཞིན།། 
བཅུ་གཉིས་དེ་བཞིན་དུ་ལྷ་མོ།། 
ལྕེ་ལ་རི་མོ་ནག་པོ་ཅན།། 
ལུས་ཅན་ཀུན་གྱི་འཆི་བ་ནི།། 
ནམ་ཟླའི་མཚན་མོས་ཤེས་པར་བྱ།། 
བཅུ་གསུམ་སོ་ཡི་བར་དུ་ནི།། 
གདོང་ནག་མོ་ནི་རེག་དེ་བཞིན།། 
ནམ་ཟླའི་གྲངས་ཀྱི་ཉི་རྣམས་ཀྱིས།། 
འབྱུང་པོ་རྣམས་ཀྱི་བགྲོད་པ་ཡིན།། 
རྒྱུན་དུ་མཆི་མ་འབབ་གང་རྩ།། 
སྟེང་བལྟས་མར་ནི་རབ་ཏུ་གྲགས།། 
བཅུ་བཞི་པ་ཡི་དབྱངས་ལ་ཞོན།། 
བཅུ་ཕྱེད་ཀྱིས་ནི་ཐེ་ཚོམ་མེད།། 
སྙིང་གའི་གཟེབ་ནི་ཞོམ་པ་དང་།། 
སྟེང་དུ་ལྟ་མ་དེ་མཆོག་མ།། 
གསུམ་དང་ལྔ་རུ་མཛེས་ལྷ་མོ།། 
ཟླ་བ་ཕྱེད་དུ་ཐེ་ཚོམ་མེད།། 
ལྟེ་བའི་དབུས་སུ་སོན་ལྷ་མོ།། 
བཅུ་དྲུག་ཆ་བདག་ཅན་ཡོངས་རྫོགས།། 
སེན་མོའི་ཁྲག་མེད་དེ་བཞིན་ཞག།
ཉིན་རྣམས་བཅུ་རུ་ཐེ་ཚོམ་ཟ།། 
བཅུ་བདུན་པ་ཡི་རྩ་ཡང་ནི།། 
བརླ་ཡི་སྟེང་དུ་སྐམས་པ་ནི།། 
ཉི་ཤུ་རྩ་བཞིར་ཡང་དག་གྲགས།། 
ཉིན་གཞན་ཉིན་ལ་ཐེ་ཚོམ་མེད།། 
བྱིན་པ་ཟུང་གི་གང་ཞིག་རྩ།། 
སྟེང་དུ་བལྟས་མ་དེ་བཞིན་མཆོག།
བཅྭ་བརྒྱད་པ་རུ་ཤེས་བྱ་སྟེ།། 
ཉི་མ་རྣམས་ཀྱང་ཉི་གྲངས་ཀྱིས།། 
གཅིག་གིས་དམན་པའི་ཉི་ཤུ་འདོམས།། 
འཆི་བའོ་སྟེང་དུ་ཁ་བལྟས་མཆོག།
མཉམ་པས་འཆད་པར་འགྱུར་བ་ལ།། 
འདི་ཡིས་འཚོ་བར་ཐེ་ཚོམ་མེད།། 
མཚན་མར་རོལ་ལྡན་མར་གྲགས་མ།། 
སྟེང་བགྲོད་མཆོག་གི་དབང་ཕྱུག་མ།། 
བཅུ་གཉིས་སུ་ནི་ཡང་དག་གྲགས།། 
ཉིན་རྣམས་དུས་ཚོད་ཐེ་ཚོམ་ཟ།། 
བར་གྱི་ཉི་མ་གང་བཤད་པ།། 
བཅུ་གཉིས་ཉིད་ལ་ཐེ་ཚོམ་མེད།། 
ལོ་ཡི་རིམ་པས་དེ་སྦྱངས་ནས།། 
བདུན་ཅུ་རྩ་གཉིས་རིམ་པ་ཡིས།། 
དྲུག་དང་སུམ་ཅུ་བཅྭ་བརྒྱད་བཅུ།། 
འདི་ནི་ཟླ་བས་རིམ་ཇི་ལྟར།། 
ཤེས་བྱ་དེ་ལྟར་ལྷ་ཆེན་མོ།། 
རིམ་གྱིས་རིམ་གྱིས་དབྱེ་བའོ།། 
ལྷག་མ་ཉིད་ནི་བསྡུས་འགྱུར་བར།། 
འཚོ་བ་ཡིར་ནི་ཤེས་པར་བྱ།། 
ཡང་དག་ཆོ་ག་འདི་རྣམས་ཀྱིས།། 
རྡོ་རྗེ་འོད་ནི་བསྒོམ་པར་བྱ།། 
རབ་ཏུ་སྦྱོར་བས་སྲོག་བཀང་པས།། 
སངས་རྒྱས་ལུས་ལ་འཆི་ཅི་སྨོས།། 
རབ་ཏུ་སྦྱོར་བ་འདི་བརྟེན་ནས།། 
མདོར་བསྡུས་པ་ཡིས་འཆད་པར་འགྱུར།། 
རྡོ་རྗེའི་ལམ་ནས་སོན་པའི་སྲོག།
སྣལ་མ་བཅུ་གཉིས་མཐའ་བར་དུའོ།། 
སངས་རྒྱས་རྗེས་སུ་དྲན་སྦྱོར་བས།། 
འདོད་པ་ལྔ་ཅན་ལ་ཟ་འགྱུར།། 
གསང་སྔགས་ཆེན་པོའི་འོད་ལ་ནི།། 
གནས་ནས་ཀུན་དུ་བགྲོད་པར་བྱ།། 
སྒྱུ་མའི་བདག་ཉིད་འཆི་མེད་འགྱུར།། 
རྣམ་པ་དྲི་ཟའི་རིས་ཅན་ནོ།། 
རྩྭ་ཡིས་ཀུན་ནས་འགེངས་བཞིན་པ།། 
དངོས་པོ་ཀུན་ལ་གནས་པ་ཡིན།། 
སྐྱེ་བོ་ཀུན་གྱི་ཁམས་རྣམས་ནི།། 
ཡེ་ཤེས་རྣམ་པར་འཐོབ་པར་བྱེད།། 
ཆོས་བདག་མེད་པ་འཛག་པར་འགྱུར།། 
གང་ཟག་རྣམས་ལ་དགོད་པར་འགྱུར།། 
གཉིས་ཀ་སྒྱུ་མ་ཆེན་མོ་སྟེ།། 
སྙིང་རྗེའི་དབང་གིས་བཞུགས་པ་ཡིན།། 
མཐར་ཐུག་པ་ཡི་སྦྱོར་བས་སེམས།། 
མཚམས་རྣམས་ཀུན་དུ་འཆི་བ་ཡིན།། 
འཆི་བ་ཆེན་པོ་སངས་རྒྱས་གཟུགས།། 
རྣལ་འབྱོར་རྣམས་ལ་བདེ་སྟེར་བྱེད།། 
དཀྱིལ་འཁོར་ཐམས་ཅད་གཟུང་བ་ཡི།། 
ཐམས་ཅད་བདེ་བའི་བདག་ཉིད་འགྱུར།། 
འཁོར་ལོའི་རིམ་པའི་རབ་སྦྱོར་བས།། 
བདེ་བ་དམ་པ་ཡང་དག་མྱོང་།། 
རྡོ་རྗེ་འོད་ནི་བསྒོམ་པར་བྱ།། 
བཅོམ་ལྡན་འདས་ཀྱི་གཟུགས་མཚུངས་མ།། 
ལྷ་ནི་མངོན་རྟོགས་གཟུགས་ཅན་ཏེ།། 
ཤེས་རབ་ཐབས་ཀྱི་བདག་ཉིད་ཅན།། 
སྲོག་ཀུན་ཡང་དག་སྦྱོར་བ་ལས།། 
མཆོག་ཏུ་ཟག་མེད་བཞུགས་ལྡན་པ།། 
དེ་བཞིན་གཤེགས་པ་དུས་འཁོར་གྲགས།། 
བཅོམ་ལྡན་འདས་ཀྱིས་འདི་གསུངས་སོ།། 
ཞེས་བྱ་བ་ནི་རྡོ་རྗེ་འོད་ཀྱི་ཆོ་ག་སྟེ་རབ་ཏུ་བྱེད་པ་བདུན་པའོ།།།། 
དེ་ནས་ཕྱག་ན་རྡོ་རྗེ་སོགས།། 
བྱང་སེམས་དེ་བཞིན་གཤེགས་རྣམས་ཀྱིས།། 
མཆོད་པ་བྱས་ཤིང་ཕྱག་བྱས་ནས།། 
འདི་སྐད་དུ་ནི་གསོལ་བའོ།། 
གཙོ་བོ་ལྷ་རྣམས་སྒྲུབ་ཐབས་དང་།། 
དེ་རྣམས་རང་སྔགས་བདག་ལ་གསུངས།། 
གང་གིས་ཐམས་ཅད་དབང་གྱུར་པ།། 
གང་གིས་རབ་སྦྱོར་ཉིད་ཀྱིས་ལགས།། 
ལྷ་ལ་སོགས་པའི་སྒྲུབ་པའི་ཐབས།། 
རྡོ་རྗེ་སྐུ་ཡི་རྒྱལ་པོ་ཉོན།། 
གང་གིས་ཡང་དག་ཆོ་ག་ཡིས།། 
མྱུར་དུ་དངོས་གྲུབ་རབ་ཏུ་འཇུག།
དཀྱིལ་འཁོར་བྲི་བ་བྱས་ནས་ནི།། 
སྐུ་བསྒོམ་བྱ་བ་འདིར་བཤད་དེ།། 
དེ་ལ་མ་མོ་ལྷ་རྣམས་དང་།། 
ཕོ་ཉ་འབྱུང་པོ་གཟའ་དེ་བཞིན།། 
ལུས་སྲུལ་པོ་ནི་ཆེན་པོ་དང་།། 
རིག་པའི་གསང་སྔགས་འདིར་བརྗོད་བྱ།། 
དབུས་མ་ཡི་ནི་ནང་གནས་པ།། 
སྲིད་པ་དག་པས་བསྒྲུབས་པ་ཡིན།། 
དུས་ཐམས་ཅད་དུ་བསྐྱེད་པ་ནི།། 
དཀྱིལ་འཁོར་དུ་ནི་རབ་འབབ་ཅན།། 
མ་མོ་དབང་ཆེན་བསྒྲུབ་བྱ་དང་།། 
ལྷ་ནི་ཆུ་ཡི་དཀྱིལ་འཁོར་དུ།། 
འབྱུང་པོ་མེ་ལ་བསྒྲུབ་བྱ་བ།། 
གཟའ་ནི་རླུང་གི་དཀྱིལ་འཁོར་ལ།། 
ལུས་སྲུལ་པོ་ནི་ནམ་མཁའ་སྟེ།། 
རྡོ་རྗེའི་སྐུ་ཡི་རབ་སྦྱོར་བར།། 
ཡེ་ཤེས་དཀྱིལ་འཁོར་ཆ་ཡིས་ནི།། 
ཨ་བ་དྷཱུ་ཏཱིར་འབབ་པ་ཡིན།། 
དཀྱིལ་འཁོར་ལྔ་རྣམས་ཀྱི་ཐ་མ།། 
དེ་ཡི་དུས་སུ་ཤེས་པར་བྱ།། 
དེ་བལྟས་ནས་ནི་ཕྱི་རོལ་དུ།། 
རས་བྲིས་ལ་སོགས་དཀྱིལ་འཁོར་དགོད།། 
ནག་པའི་བརྒྱད་དང་བཅུ་བཞི་ལ།། 
འབྱུང་པོའི་དཀྱིལ་འཁོར་བསྒྲུབ་པར་བྱ།། 
འབུམ་ཕྲག་བཟླས་པས་དེ་ནས་ནི།། 
སྟེར་འགྱུར་མདུན་དུ་མངོན་སུམ་དུའོ།། 
ཚངས་མ་ཞི་བ་མོ་དེ་བཞིན།། 
གཞོན་ནུ་མ་དང་ཕག་མོ་དང་།། 
དབང་མོ་ཉིད་དང་ཙ་མུཎྜི།། 
ཚོགས་ཀྱི་དབང་མོ་མེ་གདན་མོ།། 
གཉིས་པའི་དུམ་བུར་དབང་པོ་དང་།། 
གཤིན་རྗེ་ཆུ་ལྷ་ལུས་ངན་དང་།། 
ཡི་དགས་དབང་དང་མི་སྟན་ཅན།། 
བདེན་བྲལ་དང་ནི་རླུང་དེ་བཞིན།། 
དུམ་བུ་གསུམ་པར་དགོད་བྱ་བ།། 
ཉི་མ་ཟླ་བ་མིག་དམར་དང་།། 
གཟའ་ལག་ཕུར་བུ་པ་སངས་དང་།། 
སྤེན་པ་དང་ནི་རཱ་ཧུའོ།། 
བཞི་པར་ཚངས་ཁྱབ་འཇུག་དེ་བཞིན།། 
དྲག་པོ་གཞོན་ནུ་ངེས་པར་བསྐོར།། 
ས་དང་ཆུ་དང་མེ་དང་རླུང་།། 
འབྱུང་བ་ཆེན་པོའི་ཁམས་རྣམས་དང་།། 
མཁའ་འགྲོ་མར་མེ་འཇིབ་མ་དང་།། 
ཀམ་པོ་ཛཱི་ཁྱབ་བདག་དེ་བཞིན།། 
འབྱུང་པོ་འབྱུང་པོའི་གཟུགས་ཀྱིས་ནི།། 
རྟག་ཏུ་ཆོ་ག་བཞིན་བསྒྲུབ་བྱ།། 
དཀྱིལ་འཁོར་ཆེན་པོའི་སྦྱོར་བ་ཡིས།། 
ཀུན་ནས་ཕྱི་ཡི་དཀྱིལ་འཁོར་བྲི།། 
རི་མོ་སུམ་སྐོར་དབུས་བྱིན་པས།། 
བརྟུལ་ཞུགས་ཅན་གྱིས་མཛེས་པར་བྱ།། 
པདྨ་འདབ་བརྒྱད་བྲི་བར་བྱ།། 
ལྟེ་བ་ཟབ་པའི་སྤྱོད་ཡུལ་ཅན།། 
དེ་ཡི་དབུས་སུ་རྡོ་རྗེའི་སྐུ།། 
ཞལ་གཅིག་པ་ལ་ཕྱག་བཞི་པ།། 
ཅུང་ཟད་མཆེ་བ་གཙིགས་པའི་ཞལ།། 
བཞད་པའི་ཞལ་ལ་ཁྲོ་དང་བཅས།། 
ཁ་དོག་སྔོན་པོ་དྲག་ཆེན་པོ།། 
ཐོད་པའི་ཕྲེང་བས་རྣམ་པར་བརྒྱན།། 
ཉི་མར་གར་མཛད་རོ་ལ་བཞུགས།། 
སུམ་ཅུ་པ་རྣམས་འཇིགས་པར་མཛད།། 
སྟག་གི་པགས་པའི་ན་བཟའ་འཛིན།། 
བཟང་པོའི་གཟུགས་ཅན་སྤྱན་གསུམ་པ།། 
ཐོད་པ་དང་ནི་ཁ་ཊྭཱཾ་འཛིན།། 
ཅང་ཏེའུ་གྲི་གུག་གིས་ནི་བརྒྱན།། 
ཤར་དང་ལྷོ་དང་ནུབ་དང་ནི།། 
བྱང་དུ་རིམ་པ་ཇི་ལྟ་བས།། 
མཁའ་འགྲོ་ཀམ་པོ་ཛཱི་ཉིད་མ།། 
འཇིབ་མ་དང་ནི་མར་མེ་མའོ།། 
དེ་ལྟར་རྡོ་རྗེ་སྐུ་ཡི་དོན།། 
མདོར་བསྡུས་པ་ཡིས་བརྗོད་པར་བྱ།། 
ལྟེ་བར་རྡོ་རྗེའི་རྣམ་པར་འགྱུར།། 
ཕོ་ཉ་རྐང་པ་དྲུག་བགྲོད་མའི།། 
སྙིང་ག་གསང་བ་མགྲིན་པ་རུ།། 
དེ་ཉིད་རྣམ་པར་སླར་དགོད་བྱ།། 
དེ་ནས་སྲོག་ནི་འཛིན་བཞིན་པས།། 
བསམ་གཏན་སེམས་ཏེ་གཞན་གྱིས་མིན།། 
ལྷ་རྫས་འོད་ཟེར་བསྐྱེད་པར་འགྱུར།། 
དཀྱིལ་འཁོར་པ་རྣམས་རང་ལུས་སྐྱེས།། 
ལས་དང་པོ་ཡི་སྦྱོར་བ་ཡིས།། 
ཕྱོགས་བཅུར་རྣམ་པར་སྤྲོ་བར་འགྱུར།། 
ཧྲཱིཿ་ཡིག་ལས་བྱུང་བའི་ལྷ་མོ།། 
ཕག་མོ་ཕྱག་ནི་བཞི་མ་སྟེ།། 
གཞུ་དང་མདའ་ཉིད་དེ་བཞིན་དུ།། 
རྒྱལ་མཚན་དང་ནི་ཐོད་པ་ཉིད།། 
ཁ་དོག་སྔོན་མོ་དྲག་ཆེན་མོ།། 
ཕག་གི་གདོང་ཅན་འཇིགས་རུང་མའོ།། 
ཕེཾ་ཡིག་གིས་བྲིས་ཞི་བ་མོ།། 
ཁ་དོག་དམར་མོ་འོད་ཆེན་མོ།། 
ཐོད་པ་དང་ནི་ལྕགས་ཀྱུ་ཉིད།། 
ཁ་ཊྭཱཾ་ཌ་མ་རུ་དེ་བཞིན།། 
ཧྲཱིཿ་ཡི་ཡི་གེས་གཞོན་ནུ་མ།། 
ཁ་དོག་སེར་མོ་ཕྱག་བཞི་མ།། 
རྩེ་གསུམ་པ་དང་བ་དན་གསུམ།། 
གཞུ་དང་མདའ་ཉིད་དེ་བཞིན་ནོ།། 
ཧོཿ་ཡི་ཡི་གེ་ས་ཙ་མུཎྜི།། 
ཁ་དོག་ནག་མོ་ཕྱག་བཞི་མ།། 
ཁ་ཊྭཱཾ་ག་ཉིད་ཐོད་པ་དང་།། 
ཅང་ཏེའུ་ཆང་སྣོད་དེ་བཞིན་ནོ།། 
ཨོཾ་ཡིག་ལས་ནི་ཚངས་པ་མོ།། 
ཁ་དོག་དཀར་མོ་ཕྱག་བཞི་མ།། 
པདྨ་ཉིད་དང་ཐོད་པ་དང་།། 
གཞུ་དང་མདའ་ནི་དེ་བཞིན་མཆོག།
གཾ་ཡིག་ལས་ནི་ཚོགས་དབང་མོ།། 
ཁ་དོག་ལྗང་གུ་ཕྱག་བཞི་མ།། 
རྩེ་གསུམ་པོ་དང་ཐོད་པ་དང་།། 
བགྲང་ཕྲེང་དང་ནི་ལ་དུའོ།། 
བི་ཡིག་ལས་ནི་ཁྱབ་འཇུག་མ།། 
ཁ་དོག་སྔོན་མོ་ཕྱག་བཞི་མ།། 
འཁོར་ལོ་དང་ནི་ཐོད་པ་དང་།། 
ཞགས་པ་རལ་གྲི་དེ་བཞིན་མཆོག།
ཨཱི་ཡིག་ལས་བྱུང་བ་དབང་མོ།། 
ཁ་དོག་སེར་མོ་ཕྱག་བཞི་མ།། 
རྡོ་རྗེ་མདུང་ཐུང་ཐོད་པ་དང་།། 
སྡིགས་མཛུབ་བཅས་ཞགས་དེ་བཞིན་ནོ།། 
ཐམས་ཅད་འབར་བཞིན་གྱེན་བརྫེས་སྐྲ།། 
སྣ་ཚོགས་རྒྱན་གྱིས་རྣམ་པར་བཀླུབས།། 
རོ་ལ་ཞོན་མ་སྤྱན་གསུམ་མ།། 
རྐེད་པར་སྟག་གི་པགས་པ་དཀྲིས།། 
ཤར་སྒོར་ཚངས་པ་བྲི་བྱ་བ།། 
ཁ་དོག་དཀར་པོ་ཕྱག་བཞི་པ།། 
ཐོད་པ་དང་ནི་བགྲང་ཕྲེང་དང་།། 
སྤྱི་བླུགས་པདྨ་དེ་བཞིན་ནོ།། 
བྱང་དུ་དེ་བཞིན་ཁྱབ་འཇུག་ནི།། 
ཁ་དོག་ནག་པོ་ཕྱག་བཞི་པ།། 
རལ་གྲི་དེ་བཞིན་འཁོར་ལོ་དང་།། 
ཐོད་པ་དབྱུག་པ་དེ་བཞིན་ནོ།། 
ལྷོ་རུ་དྲག་པོ་བྲི་བྱ་སྟེ།། 
དུ་བའི་མདོག་ཅན་ཕྱག་བཞི་པ།། 
རྩེ་གསུམ་ཐོད་པ་དེ་བཞིན་དུ།། 
ཞགས་པ་ཕྲེང་བ་འཛིན་དེ་བཞིན།། 
ནུབ་ཏུ་གཞོན་ནུ་བྲི་བར་བྱ།། 
ཁ་དོག་སེར་པོ་ཕྱག་བཞི་པ།། 
དཔའ་བོ་མདུང་ཐུང་དབྱུག་པ་འཛིན།། 
ཐོད་པ་བགྲང་ཕྲེང་འཛིན་དེ་བཞིན།། 
དབང་ལྡན་ཁྱུ་མཆོག་ལ་ཞོན་པ།། 
ཁ་དོག་དཀར་པོ་ཕྱག་བཞི་སྟེ།། 
ཐོད་པ་དང་ནི་རྩེ་གསུམ་འཛིན།། 
ཕྱག་གཞན་ཐལ་མོ་སྦྱར་བའོ།། 
དབང་པོ་གླང་པོ་ལ་ཞོན་པ།། 
ཁ་དོག་སེར་པོ་ཕྱག་བཞི་སྟེ།། 
རྡོ་རྗེ་དང་ནི་ཐོད་པ་དང་།། 
ཐལ་མོ་སྦྱར་བ་བྱས་པ་མཆོག།
མེ་རུ་ལུག་ལ་ཞོན་པ་ནི།། 
ཁ་དོག་དམར་པོ་ཕྱག་བཞི་པ།། 
མེ་ཡི་ཐབ་དང་ཐོད་པ་དང་།། 
སྐྲག་ནས་དེ་བཞིན་ལག་ཐལ་སྦྱར།། 
གཤིན་རྗེར་མ་ཧེ་ལ་ཞོན་པ།། 
ཁ་དོག་ནག་པོ་ཕྱག་བཞི་པ།། 
དབྱུག་པ་དེ་བཞིན་ཐོད་པ་དང་།། 
ཀུན་དུ་སྐྲག་ནས་ཐལ་སྦྱར་འཛིན།། 
བདེན་བྲལ་མི་ལ་ཞོན་པ་སྟེ།། 
ཁ་དོག་སྔོ་སྐྱ་ཕྱག་བཞི་པ།། 
རལ་གྲི་དང་ནི་ཐོད་པ་འཛིན།། 
ཀུན་ནས་སྐྲག་པས་ཐལ་སྦྱར་མཆོག།
ཆུ་ལྷར་ཆུ་སྲིན་ལ་ཞོན་པ།། 
ཁ་དོག་དཀར་པོ་ཕྱག་བཞི་སྟེ།། 
ཞགས་པ་དེ་བཞིན་ཐོད་པ་དང་།། 
ཐལ་མོ་སྦྱར་བ་དེ་བཞིན་གཞན།། 
རླུང་ལྷ་རི་དགས་ལ་ཞོན་པ།། 
དུ་བའི་མདོག་ཅན་ཕྱག་བཞི་སྟེ།། 
བ་དན་དང་ནི་ཐོད་པ་དང་།། 
དེ་བཞིན་ཐལ་སྦྱར་འཛིན་པ་མཆོག།
ལུས་ངན་དུ་ནི་གཏེར་ལ་ཞོན།། 
ཁ་དོག་སེར་པོ་ཕྱག་བཞི་པ།། 
རིན་པོ་ཆེ་དང་ཐོད་པ་འཛིན།། 
ཐལ་སྦྱར་བྱས་པའོ་དེ་བཞིན་གཞན།། 
ཐམས་ཅད་རྒྱུ་སྐར་དང་ནི་གཟའ།། 
རང་དཀྱིལ་འཁོར་ལ་གནས་པ་བསྒོམ།། 
རང་གི་དམ་ཚིག་ལས་བྱུང་བ།། 
དེ་རྣམས་རྫུ་འཕྲུལ་ལྡན་སྟོབས་ཆེ།། 
མ་མོ་རྣམས་དང་ཀུན་གྱི་མ།། 
འབྱུང་པོ་རིག་མ་དེ་བཞིན་གཞན།། 
དེ་ལྟའི་ཆོ་གའི་བྱ་བ་ཡིས།། 
དེ་ཕྱིར་རེ་རེ་བསྒོམ་པར་བྱ།། 
དུར་ཁྲོད་ལ་སོགས་གནས་རྣམས་སུ།། 
སྣ་ཚོགས་དམ་ཚིག་ཟ་རྣམས་ཀྱིས།། 
རྣལ་འབྱོར་ལོངས་སྤྱོད་རྟག་དགའ་ལ།། 
ཕོ་ཉའི་ལས་ནི་ཡང་དག་བརྩམ།། 
ཟླ་བ་རྡོ་རྗེའི་གོ་ཆ་ཡིས།། 
རྡོ་རྗེ་སེམས་དཔའ་འབྱུང་བཞིན་ནོ།། 
སྔགས་ཀྱི་རྒྱལ་པོས་བསྐུལ་བ་ཡིས།། 
དེ་ཐམས་ཅད་ནི་བྲན་བཞིན་བྱེད།། 
གནས་སོགས་ཉི་ཤུ་རྩ་བཞི་རུ།། 
དེ་ཕྱིར་རིམ་པས་མཆོད་པར་བྱ།། 
དེ་ནས་དྲི་སོགས་དབུལ་བྱ་ཞིང་།། 
སྔགས་ཀྱི་བཟླས་པ་ཡང་བྱ་སྟེ།། 
རང་མིང་བརྗོད་པའི་གསང་སྔགས་ལ།། 
ཨོཾ་ཧཱུྃ་ཕཊ་སོགས་ནང་བཅུག་པའོ།། 
དབུས་སུ་བཅོམ་ལྡན་འདས་བརྗེས་ནས།། 
དེར་ནི་ཐམས་ཅད་བསྒྲུབ་པར་བྱ།། 
དེ་ནས་གཞན་བརྗེས་པའི་ནང་དུ།། 
བཅོམ་ལྡན་གཞན་གྱི་གཟུགས་ཅན་ཏེ།། 
བ་དན་གསུམ་པ་འབར་བ་དང་།། 
རྡོ་རྗེ་ཐོད་པ་རྡུལ་ཅན་མཆོག།
གཞུ་དང་མདའ་ནི་འཛིན་པ་ཉིད།། 
གཡས་དང་གཡོན་པའི་ཕྱག་གིས་འཕྱར།། 
ལྷག་མ་སྔོན་གྱི་གཟུགས་ཅན་ཏེ།། 
ལུས་དང་ཞལ་སོགས་སྔོན་གྱི་དོན།། 
ངེས་པར་དབུས་མའི་རྣལ་འབྱོར་གྱིས།། 
འགྲུབ་འགྱུར་འདི་ལ་ཐེ་ཚོམ་མེད།། 
སྐུ་གསུང་ཐུགས་ཀྱི་རྡོ་རྗེའི་བདག།
ཐམས་ཅད་ལུས་ཀྱི་རང་བཞིན་ཅན།། 
གཟུགས་ཐམས་ཅད་ཀྱི་ནང་བཞུགས་པ།། 
བཅོམ་ལྡན་གཟུགས་ཀྱིས་འདི་གསུངས་སོ།། 
ཞེས་བྱ་བ་ནི་རྡོ་རྗེ་སྐུའི་ཆོ་ག་སྟེ་རབ་ཏུ་བྱེད་པ་བརྒྱད་པའོ།།།། 
དེ་ནས་འདིར་ནི་བདེ་རྒྱལ་པོ།། 
རྣལ་འབྱོར་མ་ཡིས་སད་མཛད་ནས།། 
ངག་འདི་ཡིས་ནི་འདྲི་བར་མཛད།། 
བློ་གྲོས་ཆེན་པོ་དུས་ཅི་ལགས།། 
ཀྱེ་རྣལ་འབྱོར་མ་རྣམས་ཁྱེད་ཉིད་དུས།། 
མྱུ་གུ་ཅན་གྱིས་སྐྱེས་པའོ།། 
སྣ་ཚོགས་ས་བོན་སེམས་ཆེན་པོ།། 
མྱུ་གུ་ཅན་གྱི་སྦྱོར་བས་བཤད།། 
གཟའ་དང་རྒྱུ་སྐར་ཚེས་གྲངས་ནི།། 
སེམས་ཀྱི་དུས་སུ་མངོན་པར་བརྗོད།། 
གཟུགས་མེད་གྲངས་ནི་དེ་ཡི་དུས།། 
རྣལ་འབྱོར་རྣམས་ཀྱི་བདེ་བའི་རྒྱུ།། 
འཇིག་རྟེན་གྱི་ནི་དུས་ཙམ་དུ།། 
ཐུབ་པ་སྐྱེས་མཆོག་རྣམས་ཀྱིས་གསུངས།། 
དེ་ཚེ་མྱུ་གུ་ཅན་བསྒོམ་པ།། 
ས་བོན་ས་བོན་གྱི་མཚན་ཉིད།། 
མྱུ་གུ་སེམས་ཀྱི་གཟུགས་ཅན་ཏེ།། 
སེམས་ལས་བྱུང་བ་མྱུ་གུ་ཅན།། 
རྒྱུ་སྐར་རཱ་སི་གཟའ་སོགས་པས།། 
གང་ཞིག་ཏུ་ནི་མྱུ་གུ་སྐྱེས།། 
དེ་ཡིས་མྱུ་གུ་ཅན་ངེས་བྱ།། 
རང་བཞིན་རང་བཞིན་དུ་སྦྱང་བྱ།། 
དགེ་བའམ་ནི་མི་དགེ་ཀུན།། 
ཚེས་གྲངས་རྒྱུ་སྐར་གཟའ་འཆར་བ།། 
དེ་རྣམས་ཐམས་ཅད་དུས་རྣམས་སུ།། 
ཐམས་ཅད་བདེ་བདག་ཉིད་སྐྱེས་སྒོམ།། 
རོ་ཀྲྀ་མ་ནི་རྙེད་བྱེད་པའོ།། 
མ་བྷ་མ་ནད་འཇོམས་པས་སྤོང་།། 
ཀུ་སྭ་ཨཱ་དུས་བྱེད་གཟུགས་སུ་སྟེ།། 
ཚེས་གྲངས་དེ་ནི་ཡོངས་སུ་སྤང་།། 
མོ་བུ་མོ་བཟང་དང་བཀྲ་ཤིས་སོ།། 
ར་བུ་ཨཱ་འཇོམས་པར་བྱེད་པའོ།། 
བྷུ་བུ་བྷ་དུས་ཀྱི་གཟུགས་ཀྱིས་སོ།། 
བྷ་པཱུ་གུ་རྙེད་པ་བྱེད་པའོ།། 
མི་གུ་དྷ་ནོར་ལ་སོགས་པར་འཛད།། 
ཏྲ་གུ་ཨ་དུས་ཀྱི་གཟུགས་ཅན་ནོ།། 
བྲྀ་ཤུ་པཱུ་དགེ་བ་རྣམས་བྱེད་དོ།། 
བྷི་ཤུ་པཱུ་ནད་དང་འཇོམས་པ་ཡིན།། 
བྷུ་བྷ་ཤུ་གཤིན་རྗེའི་མཆེ་ཅན་ནོ།། 
ཀཱུ་མ་ཀྲི་གྲགས་དང་བསོད་ནམས་འཐོབ།། 
བྱཱ་མ་ཨཱ་གདུང་བ་བྱེད་པའོ།། 
པཱུ་ར་མ་འཆི་བའི་དུས་ཅན་ནོ།། 
མེའི་གདན་ཅན་དུ་མི་ཀི་ར།། 
སླར་ཡང་གཤིན་རྗེར་རཎྜ་སྤང་།། 
སྲིན་པོར་བཅུ་ལྔ་པ་ཉིད་དང་།། 
ཁྱུ་མཆོག་ཆུ་ལྷར་སྤང་བར་བྱ།། 
སེམས་གཡེངས་རབ་ཏུ་འཇོམས་ཉིད་དུ།། 
གཏེར་དུ་རྨི་ལམ་ཅན་དེ་བཞིན།། 
བཟང་པོ་མིག་གསུམ་པ་ཉིད་དུ།། 
འབྱུང་པོའི་ཉི་མ་ཤར་དེ་བཞིན།། 
ཟླ་བ་དང་ནི་ཉི་སོགས་ཚེས།། 
དེ་རྣམས་རེས་མོ་རབ་བཤད་བྱ།། 
བཟང་པོ་ཡུགས་ས་མོ་དེ་བཞིན།། 
སེམས་གཡེངས་འབྱུང་པོའི་ཉི་མར་གནས།། 
སྐྱེ་བོ་ཀུན་གྱི་ཉི་མ་ཡི།། 
ཆ་ཡི་རྒྱུ་བར་ཤེས་པར་བྱ།། 
ཁྱུ་མཆོག་མི་ཀི་ར་ཉིད་དང་།། 
རྨི་ལམ་བཅྭ་ལྔ་པ་དེ་བཞིན།། 
ཟླ་བའི་རྒྱུ་བར་ཡང་དག་གྲགས།། 
རིམ་པ་འདི་རྣམས་རྣམ་པར་བརྗོད།། 
ཉི་ལ་མེ་རུ་ཡང་དག་གནས།། 
སྟོང་ལ་རླུང་གི་གནས་སུའོ།། 
དེ་ལྟར་དེ་དབུས་གནས་པ་ནི།། 
ཕྱོགས་སུ་གདུང་བྱེད་ཡང་དག་གནས།། 
ཟླ་བ་ཉི་ལས་བྱུང་རི་མོ།། 
མཉམ་པར་ལྟ་བས་མཉམ་པར་འགྲོ།། 
ཞི་དང་སྡིག་པ་བལྟས་པ་ཡིས།། 
ཤེས་རབ་ཅན་གྱིས་དེས་དེ་སྤངས།། 
མཆེ་བ་དང་ཕྲད་མ་བལྟས་པས།། 
བདེན་པར་འཆི་བར་བྱེད་པ་ཡིན།། 
དུས་སྨྲ་བ་ནི་མདོར་བསྡུས་པ།། 
རཱ་ཧུའི་རྒྱུ་བར་གྲགས་པ་ཡིན།། 
དཀར་དང་ཅིག་ཤོས་ཆོ་ག་ཡིས།། 
བློ་གྲོས་མཐར་ཐུག་པས་ཤེས་འགྱུར།། 
རྒྱུ་སྐར་སོགས་དང་མི་མཐུན་པར།། 
རྨོངས་པ་གང་ཞིག་སྨྲ་བར་བྱེད།། 
སྐྱེ་བོ་རང་གིས་བྱས་པ་ཡིས།། 
ལས་འདི་ཤེས་པར་མ་གྱུར་ཏོ།། 
ལས་དེ་ཡིས་ནི་དུས་རྣམས་ནི།། 
ཐེ་ཚོམ་མེད་པར་འབྱུང་བར་འགྱུར།། 
ལུས་ཀྱི་ཚོགས་པ་ཇི་སྲིད་པ།། 
དེ་སྲིད་དུ་ནི་དུས་རབ་འཇུག།
རྣལ་འབྱོར་པ་རྣམས་ཉམས་སུ་མྱོང་།། 
ཡང་དག་བྱང་ཆུབ་གནས་འཐོབ་འགྱུར།། 
དེ་ནི་མྱུ་གུ་ཅན་དུ་གྲགས།། 
ཁ་དོག་དམར་པོ་འོད་ཆེན་པོ།། 
མྱུ་གུ་མྱུ་གུའི་གཟུགས་ཅན་ནི།། 
ལྟེ་བའི་རྩ་བར་གནས་པར་བསྒོམ།། 
འབར་བའི་འཁོར་ལོའི་ནང་སོན་པ།། 
གཟུགས་དེ་ལྷ་རྫས་ཀྱི་ནི་གཟུགས།། 
ཡེ་ཤེས་མྱུ་གུ་རྣམ་བསྒོམས་པས།། 
ལས་རྣམས་ཐམས་ཅད་མཐོང་མི་འགྱུར།། 
ཐམས་ཅད་བདག་ཉིད་སྦྱོར་ཆེན་ལས།། 
སྔོན་ལས་རྣམ་པར་འཇོམས་མཛད་པ།། 
རྒྱུ་རྣམས་སུ་ནི་རྟག་བཞུགས་པའི།། 
རྡོ་རྗེ་རྒྱུ་ཡིས་འདི་གསུངས་སོ།། 
ཞེས་བྱ་བ་ནི་རྡོ་རྗེ་མྱུ་གུ་ཅན་གྱི་ཆོ་ག་སྟེ་རབ་ཏུ་བྱེད་པ་དགུ་པའོ།།།། 
དེ་ནས་རྡོ་རྗེའི་གར་བྱས་ནས།། 
རྣལ་འབྱོར་མས་ནི་འདི་དྲིས་སོ།། 
ཇི་ལྟར་སྟོན་པ་སེམས་དཔའ་ཆེ།། 
ལས་དང་འབྲེལ་པས་འབྱུང་བར་འགྱུར།། 
སྔོན་གྱི་ལས་ནི་རྣམ་ཉམས་པས།། 
རྒྱུན་ཉམས་པས་ནི་འོང་མེད་པ།། 
འདི་ལ་བདག་ནི་ཐེ་ཚོམ་མཆིས།། 
སྙིང་རྗེ་མཉེས་གཤིན་པས་བཀའ་སྩལ།། 
སེམས་ཅན་ཆེན་པོའི་འབྱུང་བ་ཡང་།། 
སྔོན་གྱི་སངས་རྒྱས་རྣམས་གསུངས་པ།། 
མདོར་བསྡུས་པ་ཡིས་བཤད་བྱ་ཡིས།། 
ཁྱོད་ནི་ཡིད་གཅིག་པ་ཡིས་ཉོན།། 
རྡོ་རྗེ་རལ་པ་ཅན་སྦྱོར་བས།། 
ལས་ཀྱི་ནང་དུ་བསྒྲུབ་པར་འགྱུར།། 
རེ་རེ་ཡི་ནི་སྦྱོར་བ་ཡི།། 
དེ་ནི་རང་འབྱུང་དུ་གནས་སོ།། 
ཤིན་ཏུ་དད་པ་ལ་གནས་པས།། 
དབང་པོ་ཐམས་ཅད་འདུ་བར་བྱ།། 
དེ་ཡི་རལ་པས་རྟག་འཇིག་རྟེན།། 
རལ་པའི་མིང་གིས་འཆིང་བ་ཡིན།། 
དགའ་བ་ཀུན་ལས་ཁྱད་འབྱེད་པའོ།། 
རྡོ་རྗེའི་སྐུ་ཁྱོད་འཐོབ་པར་འགྱུར།། 
དེ་ཕྱིར་བག་ཆགས་ཐམས་ཅད་དང་།། 
དགེ་བའི་ལས་ལས་ཟད་པར་འགྱུར།། 
སྐྱེ་བོ་ཆེན་པོ་དེ་འབྱུང་བ།། 
གཅིག་ཉིད་ལམ་གྱིས་འཐོབ་པར་འགྱུར།། 
རྟོག་པ་མེད་ལས་རྟོག་པར་འགྱུར།། 
རྟོག་པ་ཡིས་ནི་རྟོག་མེད་འགྱུར།། 
དྲིལ་བུའི་སྒྲ་ནི་ཐོབ་བྱས་ནས།། 
དེ་རྣམས་མཚན་ཉིད་བཤད་པར་བྱ།། 
རྩེ་དགུ་རྩེ་མོ་གཅིག་པ་དང་།། 
རྩེ་ལྔ་རྩེ་མོ་གསུམ་པ་ཅན།། 
དེ་ལྟར་ལ་སོགས་དྲིལ་བུ་ཆེ།། 
རྩེ་མོ་སྟོང་གི་བར་དུའོ།། 
སྒྲ་བརྗོད་པ་ཡི་དངོས་པོ་ཡིས།། 
སྤྲོས་པ་མེད་ཅིང་ཡི་གེ་མེད།། 
རྣལ་འབྱོར་པ་ཡིས་མཁའ་འགྲོ་རྒྱ་མཚོ་དག།
དེ་ཡི་སྒྲ་ལས་རྟོག་པ་ཡང་དག་བྱུང་།། 
དེ་ཉིད་ཀྱིས་ནི་རྟོག་པ་མེད་པའི་བདག།
གནས་རྣམས་གང་ལ་ངེས་པར་ཞུགས་པ་ཡིན།། 
སྔོན་བཤད་རྩེ་ཅན་དེ་རྡོ་རྗེ།། 
གང་དུ་ཡིད་ནི་རྣམ་འཕྲོ་བ།། 
ཆོས་དང་སྤྲུལ་པའི་རིས་སྐུ་ཅན།། 
དེ་ཉིད་དུ་ནི་གསོར་བར་བྱ།། 
ཕྱི་ཡི་དྲིལ་བུའི་མཚན་ཉིད་ནི།། 
དཔའ་བོས་གསུངས་པ་བཤད་པར་བྱ།། 
རིལ་བུ་རྟག་ཏུ་ཆ་གསུམ་ཅན།། 
ལྷ་ཡིས་ཡང་དག་བརྒྱན་པར་བྱ།། 
རེ་རེ་ཡི་ནི་ལྷའི་བདག་པོ།། 
ཏིང་འཛིན་དཀྱིལ་འཁོར་དུ་ཇི་ལྟར།། 
རྣལ་འབྱོར་རྣམས་ཀྱིས་ལྷག་མོས་པས།། 
དེ་བཞིན་ཐམས་ཅད་ཞལ་བྱའོ།། 
ལྷ་མོ་དེ་རྣམས་ཀྱི་ནི་གདན།། 
དྲིལ་བུ་དེ་ལ་པད་སོགས་བྱ།། 
ཇི་ལྟར་དེ་རྣམས་ཀྱིས་ནི་བརྒྱན།། 
དེ་བཞིན་དྲིལ་བུའི་སྐ་རགས་སོ།། 
ལྷ་ནི་སྒོ་དང་གྲྭ་རྣམས་སུ།། 
ཕྱོགས་བརྒྱད་རྣམས་སུ་བྱ་བ་ཉིད།། 
ཇི་ལྟར་རྣལ་འབྱོར་པའི་མཚོན་བྱ།། 
དེ་རྣམས་ཞལ་ནས་རྩེ་མོ་འཐོན།། 
བུམ་པ་སོགས་དང་ཞལ་གཉིས་ལའང་།། 
སྟེང་དུ་རང་རིགས་མཚན་མ་ཅན།། 
འདི་འདྲ་བ་ཡི་དྲིལ་བུ་ཆེ།། 
ཚད་ནི་གཞན་དུ་བཤད་པ་ཡིན།། 
དེ་ནི་ནང་གི་གཟུགས་ཅན་དག།
དེ་ཕྱིར་སྒྲ་ནི་རྣམ་མཚོན་བྱ།། 
ཐིག་ལེའི་གཟུགས་ནི་ཁྱབ་བདག་ཆེ།། 
རྡོ་རྗེའང་དེ་དང་མཉམ་པར་བྱ།། 
དེ་ལྟར་རལ་པའི་སྦྱོར་བ་ལས།། 
སེམས་ཅན་ཐམས་ཅད་བསྒྲུབ་པར་བྱ།། 
རལ་ཅན་དྲིལ་བུར་ཡང་དག་གྲགས།། 
རྡོ་རྗེ་རྡོ་རྗེར་བརྗོད་པར་འགྱུར།། 
རྡོ་རྗེ་རལ་ཅན་བདག་ཉིད་ཀྱིས།། 
དཀྱིལ་འཁོར་དུ་ཡང་བསྒོམ་པར་བྱ།། 
རྣལ་འབྱོར་མ་དང་མཁའ་འགྲོ་ཀུན།། 
དེ་ཚེ་ནང་དུ་མངོན་པར་གཞུག།
ཐམས་ཅད་གཉིས་པ་ཡོངས་སྦྱོར་ལས།། 
རྡོ་རྗེ་རལ་པ་ཅན་བྱུང་བ།། 
རྡོ་རྗེ་དྲིལ་བུར་ཡང་དག་བརྟེན།། 
བཅོམ་ལྡན་དཔའ་བོས་འདི་གསུངས་སོ།། 
ཞེས་བྱ་བ་ནི་རྡོ་རྗེ་རལ་པ་ཅན་གྱི་ཆོ་ག་སྟེ་རབ་ཏུ་བྱེད་པ་བཅུ་པའོ།།།། 
དེ་ནས་གཞན་གྱི་སྦྱོར་བ་ཆེ།། 
དཔའ་བོ་ཆེན་པོའི་རབ་སྦྱོར་བས།། 
བདག་གིས་མངོན་སུམ་དུ་བཤད་ཀྱིས།། 
རྣལ་འབྱོར་མ་ཀུན་མཉན་པར་གྱིས།། 
ལུས་ཅན་ཀུན་གྱི་ལུས་གང་ལ།། 
གནད་ནི་སྟོང་ཕྲག་གནས་པ་སྟེ།། 
དེ་རྣམས་ལ་ཡིག་དགོད་པ་ནི།། 
ཀ་སོགས་ཧ་ཡིག་མཐར་དེ་བཞིན།། 
ཡོན་ཏན་ལ་སོགས་དབྱངས་རྣམས་ཡིག།
ཁམས་རེ་རེ་ལ་ཡི་གེ་རྣམས།། 
སླར་ཡང་ཕྱི་མོ་བཅུ་གཉིས་ཀྱིས།། 
མཁས་པ་རྣམས་ཀྱིས་དབྱེ་བར་བྱ།། 
གཏུམ་མོ་སྟོང་ཕྲག་བདག་ཉིད་ཅན།། 
མཚམས་ཀུན་དུ་ནི་གནས་པ་འབར།། 
ཁམས་ཐམས་ཅད་ཀྱི་བདེ་གནས་ལས།། 
དཔའ་བོའི་ལོངས་སྤྱོད་འཐོབ་པར་འགྱུར།། 
འོད་ཟེར་དེ་རྣམས་ཀྱིས་བཀུག་པ།། 
བྱང་ཆུབ་སེམས་དཔའི་རིགས་ཆེན་པོ།། 
བདག་མེད་པ་ཡིས་བདག་ཏུ་གཞག།
གཉིས་མེད་ཆོས་འབྱུང་ནང་དུའོ།། 
དེ་ལྟར་སྟོང་ཕྲག་གི་ནི་ལྕེ།། 
དཔའ་བོ་ཆེན་པོའི་གོ་འཕང་གནས།། 
སྨན་ཐམས་ཅད་དང་ཉེ་བ་ཡིན།། 
སྦས་པའི་བཅུད་ལེན་གསུངས་པའོ།། 
ཕྱི་རོལ་རྣམས་ཀྱི་འང་ཡི་གེའི་བདག།
དེའི་མིང་ཉིད་དུ་ཤེས་པར་བྱ།། 
མེ་ཏོག་འབྲས་སོགས་སྡེ་ཚན་གྱི།། 
དང་པོའི་མིང་ནི་སྟོང་ཕྲག་ཅན།། 
དེ་རྣམས་ཀྱིས་ནི་བཅུད་ལེན་བསྒྲུབ།། 
གཞན་དུ་འབྲས་བུ་མེད་པར་འགྱུར།། 
ཇི་ལྟའི་རིམ་པས་རིགས་སོགས་ཀྱི།། 
ཀ་སོགས་ཐམས་ཅད་སྨན་ཆེན་ཏེ།། 
ལས་སྨྲ་བ་ཡི་རྒྱུད་གཞན་དུ།། 
དེར་ནི་ངེས་པར་གསལ་རིག་བྱ།། 
དང་པོའི་མགོན་པོ་རྣམ་བསྒོམས་ནས།། 
རྟགས་རྣམས་ཐོབ་པར་བྱ་བ་ཡིན།། 
ཡང་ན་གྲུབ་རྣལ་འབྱོར་རྣམས་ཀྱིས།། 
བཅུད་ཀྱིས་ལེན་ནི་གང་མཐོང་བ།། 
དེས་ཀྱང་མཐོང་བ་ཙམ་གྱིས་ནི།། 
བླ་མེད་དངོས་གྲུབ་འཐོབ་པར་འགྱུར།། 
སྡེ་ཚན་རྣམ་པས་ཡོངས་སྦྱོར་ལས།། 
བདུད་རྩིའི་ཚིགས་མཚམས་གཟུགས་རྣམ་པའི།། 
གྲུབ་པའི་སྨན་རྣམས་རང་བཞིན་ཅན།། 
བཅོམ་ལྡན་འདས་ཀྱིས་འདི་གསུངས་སོ།། 
ཞེས་བྱ་བ་ནི་དཔའ་བོ་ཆེན་པོའི་ཆོ་ག་སྟེ་རབ་ཏུ་བྱེད་པ་བཅུ་གཅིག་པའོ།།།། 
དེ་ནས་རྣལ་འབྱོར་མ་དཔའ་མོ།། 
འདྲེས་པས་མཆོད་པ་བྱས་ནས་ནི།། 
གྲོང་ཁྱེར་གསུམ་གྱི་ནང་བྱུང་བ།། 
སྟོན་པ་རྡོ་རྗེ་ཆེ་ཅི་ལགས།། 
གང་གི་གཟུགས་ཀྱིས་བྱོན་པ་ལགས།། 
སྤྲུལ་པ་གང་དུ་བཞུད་པ་ལགས།། 
ཆོས་ཉན་པ་ཡི་དུས་སུ་ཡང་།། 
ཅི་ཞིག་གིས་ནི་བརྟན་པར་བྱ།། 
ལྷ་དང་ལྷ་མ་ཡིན་དང་མི།། 
ཅི་ཡི་ངག་གིས་འགྲོ་དང་འོང་།། 
མངོན་པར་ཚིགས་མཚམས་མཚན་ཉིད་ནི།། 
སྔོན་གྱི་ཇི་བཞིན་བཤད་དུ་གསོལ།། 
མངོན་པར་ཚིགས་མཚམས་མཚན་ཉིད་ནི།། 
ཇི་ལྟའི་རིམ་པས་བཤད་ཀྱིས་ཉོན།། 
ཤིན་ཏུ་ཟབ་མོའི་དོན་ཆེན་པོ།། 
སངས་རྒྱས་འཇིག་རྟེན་གྱིས་མ་ཤེས།། 
སེམས་ཅན་རྣམས་ཀྱི་རང་སྣང་ཅན།། 
བདག་གིས་ངེས་པར་མདོར་བསྡུས་པས།། 
རྡོ་རྗེ་སེམས་འོད་གཞན་ཉིད་དུ།། 
ཁམས་དང་མཚན་མར་གནས་མིན་ཅན།། 
ལུས་དང་ངག་སེམས་དག་པ་ཡི།། 
གྲོང་ཁྱེར་གསུམ་རྣམས་སུ་བྱུང་བའོ།། 
སྔོན་གྱི་དངོས་པོར་ཁྱེར་ནས་འོང་།། 
ངེས་པར་ལས་ཆུང་བར་འགྲོའོ།། 
ཡང་ན་དུས་རྣམས་ཐམས་ཅད་དུ།། 
ཇི་ལྟར་མེ་ལོང་ལ་བཞིན་མཐོང་།། 
སྔོན་དུ་ཉན་པ་ཐོབ་བྱས་ནས།། 
སེམས་ཀྱང་དེ་ཡི་གནས་ལའོ།། 
རྡོ་རྗེ་ལ་སོགས་ཏིང་འཛིན་གྱིས།། 
ལྷ་ལ་སོགས་པ་དེ་རྣམས་རྨོངས།། 
དེ་ཡིས་རྡོ་རྗེ་ཧཱུྃ་མཛད་ཀྱི།། 
རབ་ཏུ་སྦྱོར་བས་རྟག་ཏུ་སྤྲུལ།། 
རྡོ་རྗེའི་རྩེ་མོར་འཇིག་རྟེན་སྤྲུལ།། 
འོད་ཟེར་ལྕགས་ཀྱུ་སྤྲོ་བ་སྟེ།། 
ཧཱུྃ་གི་ཡི་གེའི་སྒྲ་ཡིས་ནི།། 
སྟོན་པས་འཁོར་ལོ་ཅན་མཆོག་བྱས།། 
ཆོས་འབྱུང་ཁང་པ་བརྩེགས་པ་རུ།། 
ཉི་ཤུའི་ལྷན་ཅིག་སྐྱེས་གདན་དུ།། 
ངག་གི་སྤྱོད་པས་མཉན་པར་བྱེད།། 
དེར་སོང་ནས་ནི་དེ་ལ་ཐིམ།། 
དེ་ལྟར་རྣལ་འབྱོར་དབང་པོ་ཡི།། 
སློབ་དཔོན་ཁྱབ་བདག་ཆེས་ཤེས་བྱ།། 
རྡོ་རྗེ་ལ་སོགས་དེའི་མིང་ཉིད།། 
དེ་ཡི་མཚན་ཉིད་བཤད་པར་བྱ།། 
སེམས་ཅན་ཀུན་ལ་ཕན་བདག་ཉིད།། 
མི་འཇིགས་པ་ནི་སྟེར་ཉིད་དང་།། 
སྔགས་དང་རྒྱུད་ཀྱི་སྦྱོར་བ་ཤེས།། 
སྦྱོར་བ་བཟོ་དང་སྒྱུ་རྩལ་སོགས།། 
མཐུན་པའི་ངག་དང་ཐམས་ཅད་ལ།། 
བུ་གཅིག་པ་ལྟར་མཐུན་པ་དང་།། 
གཏོང་བ་སོགས་ལ་རྟག་ཏུ་དགའ།། 
བསམ་གཏན་ཏིང་འཛིན་དེ་མཆོག་གཞོལ།། 
ཇི་ལྟར་སྨྲས་པ་དེ་བཞིན་བྱེད།། 
འཚེ་བ་མེད་ཅིང་བདེན་པའི་ངག།
སེམས་ཅན་ཀུན་ལ་ཐུགས་བརྩེ་དང་།། 
ལམ་དུ་འཛུད་པ་དེ་མཐར་ཕྱིན།། 
ཀུན་མཁྱེན་ཡོན་ཏན་དང་མཉམ་དང་།། 
བསྟན་བཅོས་ཀུན་གྱི་ཕ་རོལ་སོན།། 
མགོན་མེད་རྣམས་ཀྱི་ཕ་དང་མ།། 
ཕྱག་རྒྱ་བརྡ་ནི་བྱེད་པ་པོ།། 
དེ་སོགས་ཡོན་ཏན་རྣམས་ཀྱིས་གང་།། 
སྐྱེ་བ་འདི་ལ་དེ་བཞིན་གཤེགས།། 
རྣལ་འབྱོར་མ་འཁོར་ལོ་དབུས་སུ།། 
རྡོ་རྗེ་ཧཱུྃ་མཛད་བསྒོམ་པ་ཡིན།། 
དཀྱིལ་འཁོར་བྱང་ཆུབ་སེམས་ཀྱི་སྟེ།། 
བདེ་བའི་རྒྱལ་པོ་རྣལ་འབྱོར་མ།། 
སྒྲ་རྣམས་སུ་ནི་སྒྲའི་ཡེ་ཤེས།། 
རྡོ་རྗེ་ཧཱུྃ་མཛད་ཅན་ཁྱབ་བདག།
འཕོས་པའི་ལྷག་མ་འགྱུར་ཡེ་ཤེས།། 
དང་པོའི་མགོན་པོའི་རྒྱུ་ཡིན་ནོ།། 
སེམས་ཀྱི་ཉམས་སུ་མྱོང་བ་ནི།། 
དེ་ཕྱིར་ཕྲ་མོའི་རང་བཞིན་ཅན།། 
སྤར་ཤའི་ཁམས་སུ་ཡང་དག་གྲགས།། 
དེ་ཉིད་ཀྱིས་ནི་ཁྱེར་ནས་འོངས།། 
མཁའ་འགྲོ་རྒྱ་མཚོར་རྟག་ངེས་པར།། 
ས་གསུམ་དེ་ཡི་རང་བཞིན་བྱས།། 
དེ་ལྟར་སྦྱོར་བ་མཆོག་གཙོ་བོ།། 
ཤིང་སྲིན་གཞན་ནི་སོག་མ་བཞིན།། 
འདི་ཡི་བགྲོད་པ་མ་ཤེས་པས།། 
བྱིས་པ་མི་ཤེས་པ་ཡིས་བཅིངས།། 
མཐའ་ཡི་བདེ་བ་གསུང་བ་པོ།། 
བསྟན་བྱ་སྟོན་པ་རྡོ་རྗེ་འཆང་།། 
ལྷན་ཅིག་སྐྱེས་གཟུགས་སྟོན་པ་པ་པོ།། 
བཅོམ་ལྡན་ཡེ་ཤེས་ཀྱིས་འདི་གསུངས།། 
ཞེས་བྱ་བ་ནི་རྡོ་རྗེ་ཧཱུྃ་མཛད་ཀྱི་ཆོ་ག་སྟེ་རབ་ཏུ་བྱེད་པ་བཅུ་གཉིས་པའོ།།།། 
དེ་ནས་གང་གིས་སྒྲུབ་པ་པོ།། 
འགྲུབ་པའི་བསམ་མེད་སྦྱོར་བཤད་བྱ།། 
དེ་ནི་ཤིན་བཟང་རབ་སྦྱོར་བས།། 
སྤྱོད་དང་བརྟུལ་ཞུགས་བཤད་པར་བྱ།། 
ལྷུན་གྱིས་གྲུབ་འགྱུར་དེའི་སྤྱོད་པ།། 
དངོས་གྲུབ་འདོད་རྣམས་ཀྱིས་ཤེས་བྱ།། 
ཕྱི་རོལ་གཉིས་མེད་སྦྱོར་བདག་ཉིད།། 
སྤྱོད་པ་དེ་ནི་རབ་ཏུ་བསྔགས།། 
ཀུན་གྱི་བདག་ཉིད་ཡིད་བཟང་ལ།། 
དབང་པོའི་གྲོང་ཁྱེར་ཡང་དག་བརྟེན།། 
གྲོང་དེ་རྣམས་སུ་སྤྱོད་པ་དང་།། 
ཡིད་ཀྱིས་བརྟུལ་ཞུགས་བསྟན་པར་བྱ།། 
སྲིང་དང་ཞི་བའི་གཟུགས་རྣམས་ཀྱིས།། 
གང་དེར་བདག་ཉིད་ཀྱིས་འགྲོ་བྱ།། 
བདག་ཉིད་གཟུགས་ཀྱི་རང་བཞིན་ཅན།། 
ཡང་དག་མེ་ལོང་ལ་མཐོང་འགྱུར།། 
ཞུ་བའི་སེམས་ལ་བརྟེན་བྱས་ནས།། 
ལུས་ནི་ལུས་ལ་ཐིམ་པར་གྱིས།། 
སྡོམ་པར་བདག་ཉིད་ཀྱིས་བསྡམས་ནས།། 
ཕྱག་རྒྱ་ཆེན་པོར་ཡང་དག་གྲགས།། 
ཕྱག་རྒྱ་ལྔ་སོགས་ལུས་ལ་གནས།། 
ཐོད་པ་དང་ནི་ཁ་ཊྭཱཾ་འཛིན།། 
བདུད་རྩི་ལྔ་ལ་སོགས་པ་ཟ།། 
ལྷན་ཅིག་རྣལ་འབྱོར་མ་རོལ་ལྡན།། 
ཆགས་པའི་སེམས་ཀྱིས་བསྒོམ་པ་སྟེ།། 
མི་འདོད་ཀྱང་ནི་དེ་ཕྱིར་འགྲོ།། 
གཟུང་དང་འཛིན་པའི་དངོས་པོ་ཡིས།། 
ཡིད་འདི་ལ་ནི་གོས་པ་མེད།། 
འཇིགས་མེད་རྣམ་པའི་སེམས་ཀྱིས་ནི།། 
མཚན་མོ་དུར་ཁྲོད་སོགས་པར་འགྲོ།། 
ས་བཞི་གང་དུ་སྤྱོད་པ་ན།། 
རྣམ་ཤེས་བརྒྱད་དུ་ཤེས་པར་བྱ།། 
ལྔ་ལྡན་སྤྱོད་དང་བརྟུལ་ཞུགས་ནི།། 
བདེ་བ་ཅན་དུ་དེ་རྩེན་ཏོ།། 
དང་པོའི་སྦྱོར་བར་ཡོངས་བརྟེན་ནས།། 
ཕྱི་ནས་ཡིད་ཀྱིས་རབ་ཏུ་བཤད།། 
སྲོག་ཐམས་ཅད་ནི་མཉམ་སྦྱོར་བས།། 
དབང་པོའི་གྲོང་ཁྱེར་བདེ་བ་ཡི།། 
ཡེ་ཤེས་སྦྱོང་བའི་བརྟུལ་ཞུགས་འཛིན།། 
བཅོམ་ལྡན་འདས་ཀྱིས་འདི་གསུངས་སོ།། 
ཞེས་བྱ་བ་ནི་ཤིན་ཏུ་བཟང་པོའི་ཆོ་ག་སྟེ་རབ་ཏུ་བྱེད་པ་བཅུ་གསུམ་པའོ།།།། 
དེ་ནས་སྐྱེ་བོའི་རིགས་ཀྱི་ནི།། 
ཁྱད་པར་བཤད་ཀྱིས་མཉན་པར་གྱིས།། 
རྡོ་རྗེ་བཟང་པོའི་རབ་སྦྱོར་བས།། 
དེ་རིགས་འདིར་ནི་ཉམས་པར་འགྱུར།། 
དེ་ལ་དང་པོར་ལྔ་དང་བདུན།། 
བརྒྱད་དང་བཅུ་གསུམ་བཅྭ་ལྔ་དང་།། 
བཅུ་བདུན་དང་ནི་ཉི་ཤུ་གཉིས།། 
ཉི་ཤུ་རྩ་བདུན་དེ་བཞིན་མཆོག།
ཐ་སྐར་ལ་སོགས་ཤེས་བྱ་སྟེ།། 
ལྷ་རྣམས་ཚོགས་སུ་དྲན་པར་བྱ།། 
བཞི་པ་དང་ནི་ཤར་བ་གསུམ།། 
གཉིས་པ་དང་ནི་དྲུག་དེ་བཞིན།། 
བྱང་ཕྱོགས་པ་རྣམས་དེ་བཞིན་གསུམ།། 
མི་ཡི་ཚོགས་སུ་དྲན་པར་བྱ།། 
གསུམ་པ་དང་ནི་བཅུ་ཉིད་དང་།། 
དགུ་པ་དང་ནི་ཉི་ཤུ་གསུམ།། 
བཅུ་བཞི་པ་དང་བཅུ་དྲུག་པ།། 
བཅྭ་བརྒྱད་པ་དང་བཅུ་དགུ་པ།། 
ཉི་ཤུ་རྩ་བཞི་དེ་གྲགས་པ།། 
སྲིན་པོའི་རིགས་སུ་དྲན་པར་བྱ།། 
རའི་རིགས་གསུམ་པ་དང་བརྒྱད་པ།། 
ཀླུ་ནི་བཞི་དང་ལྔ་པའོ།། 
དྲུག་པ་ཉི་ཤུ་རྩ་དགུ་པ།། 
ཁྱི་ཡི་དངོས་པོར་བཤད་པའོ།། 
བཅུ་དང་བཅུ་གཅིག་བྱི་བ་སྟེ།། 
བྱི་ལ་དེ་བཞིན་དགུ་པའོ།། 
བཅུ་བཞི་པ་དང་བཅུ་དྲུག་པ།། 
རྟག་ཏུ་དེ་ལྟར་བརྗོད་པའོ།། 
བཅུ་གཉིས་པ་དང་ཉི་ཤུ་ལྔ།། 
ཁྱུ་མཆོག་གི་ནི་རིགས་འཐོབ་བོ།། 
ཐོག་མ་ཐ་མ་བོང་བུ་ཡིན།། 
རིགས་སུ་དེ་རྣམས་རབ་ཏུ་གྲགས།། 
བཅུ་གསུམ་པ་དང་བཅྭ་ལྔ་པ།། 
དེ་ནི་མ་ཧེར་མངོན་པར་བརྗོད།། 
ཐོག་མ་དང་ནི་ཉི་ཤུ་དྲུག།
རྟ་ཡི་རིགས་སུ་རབ་ཏུ་བརྗོད།། 
ཉི་ཤུ་པ་དང་ཉི་ཤུ་གཉིས།། 
སྤྲེའུ་ཞེས་བྱ་བར་བརྗོད་པའོ།། 
གཉིས་པ་དང་ནི་མཐའ་དེ་བཞིན།། 
གླང་པོ་ཡི་ནི་རིགས་སུ་འགྲོ།། 
ཉི་ཤུ་གསུམ་དང་ཉི་ཤུ་བཞི།། 
མི་སྟེ་སྟོབས་ནི་ཆེ་བ་ཡིན།། 
ཉི་ཤུ་གཅིག་པ་སྲེ་མོ་སྟེ།། 
མདོར་བསྡུས་པ་ཡིས་རབ་ཏུ་བཤད།། 
སྟོབས་དང་བདག་བྱེད་པའི་རྒྱུ་སྐར།། 
བཤད་ཀྱིས་ད་ལྟར་མཉན་པར་གྱིས།། 
མི་རྣམས་སྲོག་ནི་རྒྱུ་སྐར་ཏེ།། 
གཞན་དུ་རབ་ཏུ་འཐོབ་པ་མིན།། 
སྐར་མར་དུས་ཀྱི་རྩ་སོན་པར།། 
འཛིན་པ་པོ་ནི་ངེས་པར་འཆི།། 
ལུག་དང་སྲང་དང་ཀརྐ་ཊ།། 
ཆུ་སྲིན་མཐོན་པོ་ལ་དྲན་བྱ།། 
ཀཱི་ཊ་བུམ་སེང་ཁྱུ་མཆོག་ནི།། 
བརྟན་པའི་བྱ་བར་རབ་ཏུ་བསྟན།། 
ཉ་དང་འཁྲིག་པ་དེ་བཞིན་འདིར།། 
གཞུ་དང་བུ་མོ་འདྲེན་མ་ལའོ།། 
བླ་མ་ཉི་མ་སའི་སྐྱེས་བུ།། 
ངན་སྤོང་རཱ་ཧུ་ཟླ་བུད་མེད།། 
གཟའ་ལྷག་བཀྲ་ཤིས་མ་ནིང་སྟེ།། 
མཁའ་དཀྱིལ་འཁོར་ལ་གཟའ་གང་ཡིན།། 
དེ་ལྟར་རིགས་རྣམས་སོ་གཞན་དུ།། 
བྱང་ཆུབ་སྲས་པོ་མི་འགྱུར་རོ།། 
རྡོ་རྗེ་བཟང་པོར་དེ་བཤད་དེ།། 
རབ་སྦྱོར་རྣམ་པའི་སེམས་ཀྱིས་ནི།། 
གཡོན་པའི་རྩ་རུ་སོན་པའི་སེམས།། 
དབུ་མའི་ཐ་མའི་སྦྱོར་བར་ལྡན།། 
བྱང་ཆུབ་ས་བོན་རྣམས་འབབ་ལ།། 
བྱང་ཆུབ་སེམས་རྣམས་ཀྱི་རིགས་སོ།། 
སྙིང་རྗེར་སོན་པའི་ཡིད་ཀྱིས་ནི།། 
ལས་ཀྱི་ཉི་མ་འཛག་པ་ཡིན།། 
ཡང་དག་རབ་སྟེར་རྟག་ཏུ་ལྡན།། 
རིགས་མེད་རིགས་ཅན་ཀྱང་མེད་དོ།། 
སྲིད་པར་རྩེད་མོ་ཙམ་དུ་ནི།། 
བསམ་གཏན་རྣམ་པའི་ལུས་སོན་པ།། 
མེ་ལོང་གི་ནི་ཡུལ་ལ་གཟུགས།། 
གང་འདྲ་མཐོང་སྟེ་དེ་མེད་དོ།། 
དེ་འདྲར་བྱང་ཆུབ་སེམས་དཔའ་རྣམས།། 
བསམ་གཏན་སྦྱོར་བའི་གཟུགས་ཅན་ནོ།། 
དེ་ཡི་ནང་དུ་ཞུ་བའི་སེམས།། 
དེ་དང་མཉམ་པ་གཞན་ཡོད་མིན།། 
ངེས་པར་དཀྱིལ་འཁོར་རྣམས་དབུས་སུ།། 
རྡོ་རྗེ་བཟང་པོ་བསྒོམ་པར་བྱ།། 
ཤེས་རབ་ཐབས་ཀྱི་ཆོ་ག་ཡིས།། 
གསང་སྔགས་མཆོད་པ་སྔོན་གྱི་ཅན།། 
དུས་དང་དུས་མིན་ཆའི་བདག་ཉིད།། 
དངོས་མེད་མ་ཡིན་བྱེད་པོར་བཞུགས།། 
བྱང་ཆུབ་གཟུགས་ཀྱི་བདག་ཉིད་ཆེ།། 
བཅོམ་ལྡན་སེམས་དཔས་འདི་གསུངས་སོ།། 
ཞེས་བྱ་བ་ནི་རྡོ་རྗེ་བཟང་པོའི་ཆོ་ག་སྟེ་རབ་ཏུ་བྱེད་པ་བཅུ་བཞི་པའོ།།།། 
དེ་ནས་གསང་བའི་སྦྱོར་གང་གིས།། 
བདེ་ཀུན་བདག་ཉིད་དུ་སྐྱེ་བཤད།། 
དོན་དམ་པ་ཡི་སྦྱོར་བ་ཡིས།། 
དེ་བཞིན་ཉིད་དུ་རབ་འཇུག་བྱ།། 
འཇིགས་བྱེད་ཆེན་པོའི་རྣལ་འབྱོར་གྱིས།། 
སྔགས་ཀྱི་ཕྲེང་བར་རང་ཉིད་བྱོན།། 
བཞི་བཅུ་རྩ་བརྒྱད་པ་ཉིད་ནི།། 
ས་རྣམས་ལ་ནི་རབ་ཏུ་བཤད།། 
འཁོར་ལོ་དྲུག་དབྱིབས་རི་མོ་ནི།། 
ས་ཡི་དབུས་སུ་བྱ་བ་ཡིན།། 
ཐམས་ཅད་དུ་ནི་གསང་སྔགས་ཚིག།
བཞི་བཅུ་རྩ་བརྒྱད་བྲི་བར་བྱ།། 
དེ་རྣམས་སྔགས་ཀྱི་གཟུགས་རྣམས་ནི།། 
སྲོག་ནི་ཡི་གེའི་རྣམ་པ་ཅན།། 
ཡི་གེའི་ཆ་རྣམས་བཟང་པོ་ནི།། 
སྤངས་ནས་དབུས་མར་གནས་པ་ཡིན།། 
སྟོང་པར་ངེས་པར་ཐིམ་བྱས་ནས།། 
འོག་དང་སྟེང་དུ་བལྟ་བར་བྱ།། 
རྐང་པའི་མཐའ་ནས་མགོ་བོ་རུ།། 
རྣལ་འབྱོར་དབང་ཕྱུག་དེ་སྲིད་བྱེད།། 
ཁམས་ཀུན་རབ་ཏུ་ཞུགས་པ་ལ།། 
སེམས་ཀྱི་སྤྱོད་པ་ཅན་ཅི་སྨོས།། 
དེ་ལྟར་གསང་བ་གྱེན་གནོན་པ།། 
དཔའ་བོ་ཆེན་པོའི་དོན་ཅན་ནོ།། 
དབུས་མར་རབ་ཏུ་ཞུགས་པ་ཡི།། 
བསྣུན་དང་བསྒྲུབ་པ་ལ་སོགས་སྤངས།། 
འཐོར་རླུང་འཛིན་བཞིན་པ་ཡིས་ནི།། 
ཉི་མ་དང་པོ་ཟད་མེད་ཅན།། 
རྡོ་རྗེའི་ལམ་ནི་ལངས་པའི་སེམས།། 
གང་ཕྱིར་བརྒྱུད་པའི་རིམ་པས་སོ།། 
དེ་ལྟར་སྒྱུ་མའི་བཟླས་པ་འདིར།། 
རྩ་བའི་སྔགས་སོགས་རེའུ་མིག་ཅན།། 
དཔའ་བོ་ཀུན་གྱི་རེའུ་མིག་རྣམས།། 
སྔགས་ཀྱི་འཁོར་ལོར་དགོད་པར་བྱ།། 
ཏིང་འཛིན་མགོན་པོའི་དཔའ་བོ་རྣམས།། 
བཅུ་གཉིས་རྣམས་ཀྱིའང་འཁོར་ལོར་སོན།། 
གང་ཞིག་གང་གི་མིང་སྔོན་གྱིས།། 
དེ་དང་དེ་ཡི་གནས་སུ་བྲི།། 
གཞན་གྱི་སྔགས་ཀུན་འདི་རྣམས་ལ།། 
དཀྱིལ་འཁོར་འདིར་ནི་འབྱུང་བར་འགྱུར།། 
སྐུ་ལ་སོགས་པའི་བཟླས་ཀུན་དང་།། 
དེ་བཞིན་ངག་སོགས་བཟླས་པ་ཅན།། 
སེམས་སོགས་བཟླས་པ་ཐམས་ཅད་དང་།། 
དེ་བཞིན་ཡེ་ཤེས་སོགས་བཟླས་ཅན།། 
སྔགས་ཀྱི་རྒྱལ་པོས་བསྐུལ་པ་ཡིས།། 
དེ་ནས་དཔའ་བོ་འབྱུང་བར་འགྱུར།། 
འཇིགས་བྱེད་ཆེན་པོ་དབུས་རྣམས་སུ།། 
མེ་ཡི་གཟུགས་ཅན་བསྒོམ་པར་བྱ།། 
ཤེས་རབ་རིགས་ཀྱི་ནུས་པ་ཡིས།། 
འབྱུང་པོའི་ཚོགས་དེ་ཀུན་སྤྱོད་བྱ།། 
ཞི་བ་དང་ནི་རྒྱས་དང་དབང་།། 
དྲག་པོ་རེངས་པར་བྱེད་ཡི་གེ།། 
ལས་དང་རྗེས་མཐུན་གཟུགས་བསྒོམས་ཏེ།། 
འབར་བའི་རྣམ་པ་སོགས་དགོད་བྱ།། 
འཆི་བ་སླུ་ཞིང་དེ་ཉིད་ཀྱིས།། 
རྣལ་འབྱོར་དང་ནི་ལྡན་པར་འགྲོ།། 
ནཱ་ད་ནཱ་དར་འཛོམ་བྱ་ཞིང་།། 
ཐིག་ལེ་ཐིག་ལེར་ཐིམ་པར་བྱ།། 
དེ་ལྟར་ཆོ་གའི་བྱ་བ་ཡིས།། 
གསང་སྔགས་བཟླས་ནས་ཕུར་བུ་གདབ།། 
འདི་རྣམས་སྔགས་ཀྱི་གཙོ་བོ་ཡིས།། 
རྐང་པ་བཞི་བཅུ་རྩ་བརྒྱད་དེ།
ཨོཾ་ཧཱུྃ་ཧཱུྃ་ཕཊ་ཀྱི་ཡི་གེ་མཐའ།། 
ཇི་ལྟའི་རིམ་པས་འདི་ཀུན་ལའོ།། 
ན་མཿ་ཤྲཱི་བཛྲ་ཌཱ་ཀ་མ་ཧཱ་བཱི་ར་བཱི་རཱི་ཤྭ་རཱ་ཡ།
ཏྲི་བྷུ་ཝ་ཎ་ཀམྤ་ཀམྤཱ་བ་ཎཱ་ཡ།
དཾཥྚྲོཏྐ་ཊ་བྷཱི་ཥ་ཎ་བྷེ་རེ་བཱ་ཡ།
ཤ་ཏ་ས་ཧ་སྲ་ནེ་ཏྲཱ་ཡ།
བི་ངྱུ་ཏ་ཛི་ཧྭཱ་ཡ།
ཀཾ་ཀཱ་ལ་མཱ་ལཱ་བྷ་ར་ཎོ་གྲཱ་ཡ།
ཀོ་ཊི་ལ་ཀྵ་བཱུ་ཛཱ་ཡ།
ཛྭཱ་ལཱ་བ་ལཱི་ཌྷ་ལག་ནཱ་ཡ།
པར་ཤུ་པཱ་ཤོ་དྱ་ཏ་ཤཱུ་ལཱ་ཡ།
ཀལྤཱཾ་ཏ་ངྷཱུ་མྲཱུ་གྲ་པུཥཱ་ཡ།
བི་ཀ་ཊ་མུ་ཁ་ཧཱ་ཧཱ་ར་བཱ་ཡ།
མཱ་ཏྲྀ་ག་ཎ་པ་རི་པཱུ་རི་ཏ་མན་ཏྲཱ་ཡ།
ས་ཧ་ཛ་སུན་དྷ་རི་བལླ་བྷ་ཀ་རཱ་ཡ།
ཧཱུྃ་ཧཱུྃ་ཀཱ་རོ་ཙྪ་ར་ཎ་མུ་ཁཱ་ཡ།
མ་ཧཱ་ཤྨ་ཤཱ་ན་པྲི་ཡཱ་ཡ།
སརྦ་བྷཱུ་ཏ་སཾ་ཏྲཱ་ས་ན་ཀ་རཱ་ཡ།
མ་ཧཱ་ཀལྤཱན་ཏཱ་གྣི་ཏེ་ཛཱ་ཡ།
ཛ་ཊཱ་ཀ་ལཱ་པ་མུ་ཀུ་ཊཱ་ཡ།
ཁ་ཊྭཱཾ་ག་ཀ་པཱ་ལ་ཤཱུ་ལ་བྷིན་ན་དྷཱ་རི་ཎེ།
མ་ཧཱ་ས་མུ་དྲ་མེ་ཁ་ལཱ་ཡ།
བྱཱ་གྷྲ་ཙ་རྨཱཾ་བྷ་ར་དྷཱ་རི་ཎེ།
བེ་ཏཱ་ལ་སཾ་གྷ་མ་རྡྷ་ཎ་ཀ་རཱ་ཡ།
མ་ཧཱ་བིགྷྣ་ནི་བཱ་རི་ཎེ།
ཤ་ཏྲུ་ནི་སུཾ་བྷ་ན་ཀ་རཱ་ཡ།
ཏྲི་སཱ་ཧཱ་སྲ་མ་ཧཱ་ས་ཧ་སྲེ་ཀ་རོ་མཱ་བ་ལཱནྟ་བརྟི་ཎེ།
ཤ་ཏ་ས་ཧ་སྲ་མུ་ཁཱ་ཡ།
ཛྙཱ་ན་སཱ་ག་ར་པྲ་བྷཱ་ཡ།
མ་ཧཱ་པི་ཤི་ཏ་རུ་དྷི་ར་བ་སཱ་ཧཱ་རི་ཎེ།
སརྦ་མཱ་ར་བ་ལ་དྷྭཾ་སི་ནེ།
ཤྲིཥྚི་སཾ་ཧཱ་ར་ཀཱ་ར་ཀཱ་ཡ།
སརྦ་ནཱ་གཱ་ནཱཾ་ཥོ་ཥ་ན་སྟཾ་བྷ་ན་བི་དྷྲཱ་བ་ཎཱ་ཡ།
ཨན་ཏྲ་མཱ་ལཱ་དྷཱ་རི་ནེ།
སུ་མེ་རུ་ཀཾ་པི་ཏ་ནཱ་དཱ་ཡ།
ཀྲོ་དྷ་བི་གྷྲ་ཧ་དྷཱ་ར་ཎཱ་ཡ།
མ་ཧཱ་ཀཱ་ཤ་ཏི་ལ་ཀཱ་ཏྨ་ནེ།
བུད་དྷ་ཀོ་ཊི་ས་ཧ་སྲ་ཀྵ་ཎཱ་ནི་ཥྦཱ་ད་ནཱ་ཡ།
ཛྙཱ་ནཱ་མྲྀ་ཏ་བཪྵ་པ་ཎཱ་ཡ།
སརྦ་ཀརྨ་པྲ་བརྟྟ་ནཱ་ཡ་ནེ།
བཾ་ད་ན་ཀ་རཱ་ཡ།
སརྦ་བི་ཀལྤ་བྷཾ་ཛ་ཎ་ཀ་རཱ་ཡ།
མུཾ་ཌཱ་བ་ལི་ལགྣ་ཤ་རཱི་རཱ་ཡ།
པ་ར་ཀྲྀ་ཏ་ཡཾ་ཏྲ་མཾ་ཏྲ་ནཱ་ཤ་ནཱ་ཡ།
མ་ཧཱ་རཀྵཱ་ཀ་རཱ་ཡ།
དུཥྚཱ་ནཱཾ་བི་དཱ་ལ་ནེ།
དྷརྨོ་དྷ་ཡ་ཀ་རཱ་ཡ།
ཀྲོ་དྷ་སྥཱ་ར་སྥཱ་ར་ཎཱ་ཡ།
ཨིཾ་དྲ་ཛཱ་ལ་སརྦ་སཏྭཱཏྨ་ནེ།
གྲསྟ་བཱ་ད་པྲ་བཱ་ད་མ་ཧཱ་མ་ཏེ།། 
དེ་ལྟར་ལ་སོགས་གསང་སྔགས་གང་།། 
རབ་ཏུ་མང་བ་རྒྱ་ཆེའོ།། 
སྣ་ཚོགས་རྣམ་པ་དུ་མའི་མིང་།། 
སེམས་ཅན་མིང་གིས་ཤེས་པར་བྱ།། 
སྔགས་རྣམས་ཐམས་ཅད་མཉམ་སྦྱོར་བས།། 
ཁམས་གསུམ་རྣམས་སུ་ཡོངས་བཞུགས་པའི།། 
དེ་བཞིན་གཤེགས་པ་ཀུན་གྱི་གཙོ།། 
བཅོམ་ལྡན་སྔགས་པས་འདི་གསུངས་སོ།། 
ཞེས་བྱ་བ་ནི་འཇིགས་བྱེད་ཆེན་པོའི་ཆོ་ག་སྟེ་རབ་ཏུ་བྱེད་པ་བཅྭ་ལྔ་པའོ།།།། 
དེ་ནས་མིག་ལ་སོགས་དབང་པོ།། 
ཀུན་གྱི་མངོན་ཤེས་ཆོ་ག་བཤད།། 
མིག་མི་བཟང་གི་རབ་སྦྱོར་བས།། 
རྡོ་རྗེ་གསུམ་ནི་རབ་བསྒྲུབ་བྱ།། 
གང་དུ་བྱང་ཆུབ་སེམས་གནས་པས།། 
དེར་ནི་མིག་གིས་ངེས་པར་བལྟ།། 
རྣལ་འབྱོར་རྣམས་ཀྱི་ཟག་མེད་མཆོག།
སེམས་ནི་མིག་ཏུ་ཤེས་པར་བྱ།། 
རྩ་རྣམས་ཀྱི་ནི་རབ་སྦྱོར་བས།། 
སོ་སོར་རླུང་ནི་དབབ་པར་བྱ།། 
གང་ཉིད་དུ་ནི་སྐྱེས་དུས་སུ།། 
དེ་ཡི་དུས་སུ་ཐིམ་ནས་འགྲོ།། 
དེ་ནི་མངོན་ཤེས་མིག་རྣམས་ཀྱི།། 
སེམས་འདི་ཡིས་ནི་འགྲོ་བར་འགྱུར།། 
སྐྱེ་འགྲོའི་ནང་དུ་སོན་པའི་གཟུགས།། 
ཡིད་ཀྱིས་སྒྲ་ནི་ཉན་པར་འགྱུར།། 
འགྲོ་དང་འོང་བའི་ཆོ་ག་ནི།། 
ལྷ་རྫས་དྲི་རུ་རྗེས་མཚོན་བྱ།། 
ལྷ་རྫས་རོ་ཡི་རབ་སྦྱོར་བས།། 
ལྕེ་ནི་དགའ་བ་དང་བཅས་ཀྱིས།། 
ལྕེ་ཡི་མངོན་ཤེས་ལ་བརྟེན་ནས།། 
དབུ་མའི་ཕོ་ཉ་སྐྱེས་པ་ཡིན།། 
ལུས་ཀྱི་རེག་པའི་རྣམ་པ་ཡིས།། 
མཆོག་ཏུ་ཟག་མེད་དེ་བསྒྲུབ་བྱ།། 
སྔོན་གྱི་བག་ཆགས་དྲན་པ་ལ།། 
དེ་ཉིད་རྣལ་འབྱོར་ལྡན་པར་འགྲོ།། 
ཉིན་ཞག་མཚན་མོ་མཉམ་བྱས་ནས།། 
ཆུ་ཚོད་དྲུག་ཅུ་ཉིད་དང་ནི།། 
ཆུའི་སྲང་དྲུག་ཅུ་ཐམ་པ་དང་།། 
གྷ་ཊི་ཀར་ཡང་སྦྱར་བར་བྱ།། 
རྒྱར་ནི་སོར་མོ་བཅུ་གཉིས་ལ།། 
དཔང་ས་སུ་སོར་བརྒྱད་ཉིད་ཡིན་ཏེ།། 
གུཉྫ་དྲུག་ཅུའི་ཚད་ལ་ནི།། 
སོར་བཅུ་གཉིས་པའི་ཐུར་མའོ།། 
སྐད་ཅིག་ཐང་ཅིག་ཡུད་ཙམ་དང་།། 
ཀཱཥྚི་མིག་བཙུམས་ཕྱེ་བ་དང་།། 
སེ་གོལ་གཏོགས་པར་ཤེས་བྱ་སྟེ།། 
དབུགས་རྒྱུའི་མངོན་པར་ཤེས་པས་སོ།། 
ཕ་རོལ་ཕྱིན་དྲུག་ཚུལ་དག་གིས།། 
ཆོས་ཀྱི་དབྱིངས་ནི་མཚོན་པར་བྱ།། 
དུས་དང་དུས་མིན་སེལ་བ་པོ།། 
མིག་མི་བཟང་བ་བསྒོམ་པར་བྱ།། 
མཚོན་བྱ་མཚན་ཉིད་རྣལ་འབྱོར་མའི།། 
དཀྱིལ་འཁོར་ནང་དུ་བྱས་པ་ཉིད།། 
སེམས་འདི་སྣ་ཚོགས་གཟུགས་ཅན་ཏེ།། 
སྲོག་ཆགས་རྣམས་ཀྱིས་གར་བགྲོད་པ།། 
བདག་མེད་རང་བཞིན་འཐོབ་པར་འགྱུར།། 
མདུད་པ་རྣམས་ཀྱི་ཕྲད་པས་གནས།། 
གཟུགས་སུ་བྱེད་འགྱུར་དེའི་དངོས་པོ།། 
མཆོག་གི་དང་པོ་བྲལ་མཐའ་ཅན།། 
ཆོས་ཀྱི་འབྱུང་གནས་གང་གནས་པ།། 
རྡོ་རྗེ་མཁའ་འགྲོར་དེ་ཤེས་བྱ།། 
ཐུར་སེལ་ལམ་ལ་རྟག་བརྟེན་ནས།། 
སླར་ཡང་རེ་རེའི་ནང་དུ་སྟེ།། 
སྲོག་ལ་སོགས་པའི་རླུང་ལྔ་ཡིས།། 
མིག་ནི་ལྔ་རུ་ཤེས་པར་བྱ།། 
འཛག་པ་མེད་པའི་ས་བོན་འཛག།
ཡེ་ཤེས་མཁའ་འགྲོ་མའི་སྦྱོར་ལྡན།། 
ས་བོན་ལྔ་རྣམས་ཐིག་ལེ་ཡི།། 
མངོན་ཤེས་བྱེད་པོ་སོགས་ལྔ་པ།། 
དེ་ལྟའི་རྣལ་འབྱོར་མཆོག་ཡོངས་རྫོགས།། 
རྣལ་འབྱོར་ཀུན་གྱིའང་མཆོག་ཡིན་ནོ།། 
དངོས་པོའི་ཡེ་ཤེས་ཅན་མ་ལུས།། 
རིང་དུ་ཡོངས་སུ་སྤངས་པ་ཡིན།། 
ཐམས་ཅད་ལུས་སུ་མཉམ་སྦྱོར་ལས།། 
ལྷན་ཅིག་སྐྱེས་པའི་སྤྱན་འཇུག་པ།། 
དངོས་ཀུན་དངོས་པོ་མེད་མཛད་པ།། 
བཅོམ་ལྡན་མིག་གིས་འདི་གསུངས་སོ།། 
ཞེས་བྱ་བ་ནི་མིག་མི་བཟང་གི་ཆོ་ག་སྟེ་རབ་ཏུ་བྱེད་པ་བཅུ་དྲུག་པའོ།།།། 
དེ་ནས་ལྷ་མོས་ཕྱག་བྱས་ནས།། 
དེ་བཞིན་མཆོད་པ་ཆེན་པོ་བྱས།། 
སྟོབས་པོ་ཆེ་ཡི་སྦྱིན་སྲེག་ནི།། 
བདག་པོ་ཆེན་པོས་བསྟན་དུ་གསོལ།། 
མཁས་པས་རྒྱུན་དུ་ནང་བདག་གི།། 
སྦྱིན་སྲེག་བཤད་ཀྱིས་མཉན་པར་གྱིས།། 
སྟོབས་པོ་ཆེ་ཡི་རབ་སྦྱོར་བས།། 
ཁམས་རྣམས་ཀུན་གྱིས་དགང་བླུགས་ཏེ།། 
བདེ་བ་ཐབ་ཏུ་ཡང་དག་འཐོབ།། 
ཉི་ཟླ་དགང་གཟར་བླུགས་གཟར་རོ།། 
སློབ་དཔོན་གཉིས་མེད་དེ་དེ་ལ།། 
ཡང་དག་རིགས་པའི་གཟུགས་སུ་བསྲེག།
སྣ་ཚོགས་མཁའ་འགྲོ་རྣམས་འདི་མེ།། 
གསང་སྔགས་རང་བཞིན་མཚན་ཉིད་དོ།། 
ཡམ་ཤིང་རྩ་རུ་ཡང་དག་གྲགས།། 
གང་ཕྱིར་སཱ་ལི་ལས་སྐྱེས་འབྲས།། 
ཚིལ་ནི་རྟག་ཏུ་ཞོ་ཟན་ཡིན།། 
འདི་རུ་མར་ནི་བྱང་ཆུབ་སེམས།། 
ཁྲག་ནི་སྦྲང་རྩིར་ཤེས་པར་བྱ།། 
སྲོག་སོགས་རླུང་རྣམས་དཱུར་བའོ།། 
གཅིན་དང་བཤང་བ་དག་དེ་ལྟར།། 
ཙནྡན་དང་ནི་གླ་རྩིའོ།། 
མེ་ཏོག་རྟག་ཏུ་ཁྲག་ཏུ་གྲགས།། 
མཆིལ་མ་ལུད་པ་འབྲས་ཐུག་ཡིན།། 
བུད་ཤིང་སོ་སེན་རུས་པའོ།། 
མདོར་བསྡུས་པ་ཡིས་པགས་པ་གོས།། 
མེ་ཡི་ཐབ་ཀྱི་དབུས་སུ་ནི།། 
སྐྲ་དང་བ་སྤུ་ལྷ་རུ་འགྱུར།། 
སྣ་ཚོགས་ཕྲ་མོའི་ཁམས་གཞན་ནི།། 
སྣ་ཚོགས་འབྲུ་སྟེ་དེ་ལ་བསྲེག།
རིམ་གྱིས་མཁའ་འགྲོ་རྫོགས་སོན་པ།། 
གང་བའི་སྲེག་བླུགས་སུ་ཤེས་བྱ།། 
དབང་པོ་ཐམས་ཅད་གར་བྱེད་དེ།། 
དེ་ཡི་བག་ཆགས་གླུ་ལེན་ནོ།། 
སྣ་ཚོགས་སྒྲ་ཆེན་པོས་རོལ་མོ།། 
སྙིང་རྗེ་སོགས་པས་སྟོན་མོ་ཡིན།། 
སྲོག་རྣམས་ཀུན་གྱི་བདག་པོ་ཡི།། 
སྟོབས་པོ་ཆེ་ནི་བསྒོམ་པར་བྱ།། 
ལས་ཐམས་ཅད་པས་སྦྱིན་སྲེག་ནི།། 
དེས་མཉེས་པ་ཡི་དངོས་གྲུབ་འགྱུར།། 
འཇིག་རྟེན་མཆོག་གི་ཁམས་ཀུན་དུ།། 
ཡིད་ནི་དེ་རུ་ཡང་དག་རོལ།། 
གང་ཚེའི་དུས་སུ་བདེ་གྱུར་པ།། 
དེ་ཚེའི་དུས་སུ་རབ་ཏུ་གནས།། 
སྦྱིན་སྲེག་རང་བདག་ཉིད་མཐོང་བས།། 
སྨོད་དང་རྗེས་འཛིན་བྱེད་པ་ཡིན།། 
འཇིག་རྟེན་འཇིག་རྟེན་འདས་ཡེ་ཤེས།། 
དེ་རྣམས་དབུས་མར་འཐོབ་པར་བྱ།། 
མཚམས་རྣམས་ཀུན་དུ་ཁོང་ཁྲོ་བ།། 
སེམས་ཆེན་པོ་ནི་གསོད་པར་འགྱུར།། 
རྟོག་པས་སྤྲུལ་པའི་སངས་རྒྱས་ནི།། 
དེ་ལས་བྱུང་བ་བཟའ་བར་བྱ།། 
མཚོན་བྱ་མཚོན་བྱེད་རབ་བཅོམ་པས།། 
གཉིས་དག་ཤེས་པར་འོས་པ་ཡིན།། 
སྒྱུ་མའི་བདག་ཉིད་མཚན་ཉིད་ནི།། 
དེ་ལ་ཐིམ་པར་བྱེད་པར་འགྱུར།། 
ཁམས་ཀུན་ཡང་དག་སྦྱོར་བ་ལས།། 
ཡེ་ཤེས་གཉིས་བྱར་མེད་མཚན་ཉིད།། 
མེ་ཡི་གཟུགས་སུ་རྟག་བཞུགས་པའི།། 
བཅོམ་ལྡན་ཐབ་ཁུང་གིས་འདི་གསུངས།། 
ཞེས་བྱ་བ་ནི་སྟོབས་པོ་ཆེའི་ཆོ་ག་སྟེ་རབ་ཏུ་བྱེད་པ་བཅུ་བདུན་པའོ།།།། 
དེ་ནས་རྡོ་རྗེ་པད་འདུ་བ།། 
ཇི་བཞིན་བཤད་ཀྱིས་མཉན་པར་གྱིས།། 
རིན་ཆེན་རྡོ་རྗེའི་རབ་སྦྱོར་བས།། 
ཨ་བ་དྷཱུ་ཏཱི་ཅན་དངོས་གྲུབ།། 
རྣལ་འབྱོར་མ་ནི་ཡང་དག་རོལ།། 
དོན་དམ་པ་ཡི་ཉམས་ལ་གནས།། 
དེ་ཡི་སྦྱོར་བས་གྲོལ་བར་ནི།། 
གཉིས་མེད་རྒྱུ་རྣམས་ཀྱིས་འགྱུར་རོ།། 
ལུས་ཀྱི་ཉམས་སུ་མྱོང་བཞིན་པ།། 
བྱིས་པ་རྣམས་ཀྱི་བྱང་ཆུབ་འོད།། 
ཧ་ཡིག་དྲུག་པ་དང་ལྡན་པའི།། 
ས་བོན་རྡོ་རྗེའི་ནོར་བུར་དགོད།། 
ཨ་བ་དྷཱུ་ཏཱིའི་རྩར་འབབ་སྟེ།། 
སྟེང་དུ་ཁ་བལྟས་དཔྲལ་བར་སོན།། 
སྲུང་བའི་དུས་སུ་བློ་ལྡན་གྱིས།། 
རང་གི་ལག་པས་རྡོ་རྗེ་གཟུང་།། 
བྱང་ཆུབ་སེམས་ལ་རྩེན་བྱེད་ལ།། 
རྒས་དང་འཆི་བ་རིང་བ་ཡིན།། 
སྲིད་པའི་སྐྱོན་ལས་འགོམས་པ་ཡིས།། 
སྲིད་གསུམ་དེ་ཡི་རང་བཞིན་འགྱུར།། 
ལས་ཀྱི་ཕྱག་རྒྱའི་རབ་སྦྱོར་བས།། 
ཉི་མ་རེ་རེ་བསྒྲུབ་པར་བྱ།། 
དེ་ཡི་དུས་སུ་གང་མཐོང་བ།། 
དངོས་པོ་ཀུན་ལ་ལྟུང་བར་བྱ།། 
འདོད་ཆགས་ཆེན་པོའི་ཚུལ་བདག་ཉིད།། 
རྟག་ཏུ་བདག་ཉིད་ལ་འབྱུང་འགྱུར།། 
རྣལ་འབྱོར་རྒྱུད་ཀྱི་རྒྱུའི་དོན་དུ།། 
བསྟན་བྱ་སྟོན་པ་པོར་འགྱུར་རོ།། 
རྣལ་འབྱོར་མ་ཡི་རྒྱུད་ཀྱི་ནི།། 
སེམས་ཅན་དོན་ནི་ངེས་པར་བྱས།། 
སྐུ་བཞི་པོ་ཡི་རྣལ་འབྱོར་གྱིས།། 
བདེན་མིན་བདག་གིས་བཤད་མི་བྱ།། 
རིན་ཆེན་རྡོ་རྗེའི་རང་བཞིན་ཅན།། 
སྦྱོར་སྐྱེས་ཡེ་ཤེས་གྱེན་དུ་བགྲོད།། 
ཕོ་ཉ་རྣམས་ཀྱི་གཙོ་ཉིད་བྱ།། 
འདོད་ཆགས་མེ་ཡིས་དགྱེས་པར་བྱ།། 
བྱང་ཆུབ་སེམས་ནི་རྟག་གཟུང་བ།། 
ལྕེ་ཡིས་བྱ་ཡི་ལག་པས་མིན།། 
ལྷན་སྐྱེས་འཕོས་པའི་མཚན་ཉིད་ནི།། 
མཁའ་ལྡིང་ཕྱག་རྒྱ་ཉིད་ཀྱིས་གཟུང་།། 
ཕྱག་རྒྱའི་ཁ་ཉིད་དུ་སྦྱིན་ཏེ།། 
དེ་ནས་བཏུང་བར་བྱ་བ་ཡིན།། 
སྟོབས་ཐམས་ཅད་ཀྱི་བཟའ་བར་བྱ།། 
སཱ་ལི་སྐྱེས་སོགས་འབད་པས་སོ།། 
སྦྱིན་སྲེག་ཀུན་ཀྱང་དེ་ཉིད་ཀྱིས།། 
དབང་ལ་སོགས་པ་གང་གང་བྱེད།། 
དེ་དེའི་ཐོད་པར་བྱ་བ་སྟེ།། 
དེ་ནས་ས་བོན་གདབ་པར་བྱ།། 
དེ་རྣམས་རྫས་ཀྱིས་སྤང་བ་དང་།། 
གཏོར་མ་དང་ནི་བསྲུང་བར་བྱ།། 
དེ་ཡིས་བཅིངས་པ་ཙམ་གྱིས་ནི།། 
དེ་དང་འདྲ་བའི་གཟུངས་འཇུག་འགྱུར།། 
རིལ་བུ་འམ་ནི་སྐུད་པ་ནི།། 
དཔའ་བོ་རང་ཉིད་ཀྱིས་གསུངས་པའོ།། 
བྷ་གའི་དབུས་རྣམས་སུ་བསྒོམ་པ།། 
རིན་ཆེན་རྡོ་རྗེ་ཅན་དེ་སྨན།། 
དཀྱིལ་འཁོར་ཁམས་རྣམས་ཀུན་གྱི་སྟེ།། 
སྤངས་པ་རབ་ཏུ་བསྟན་པ་ཡིན།། 
གང་དང་གང་གི་ལས་ཀྱི་ནི།། 
དེ་དང་དེའི་མིང་ཅན་སྔགས་སོ།། 
ས་བོན་ཀུན་གྱི་ཡོངས་སྦྱོར་ལས།། 
དེ་ནི་རྟག་ཏུ་སྨན་རྣམས་ཏེ།། 
བཅོམ་ལྡན་འདས་ཀྱི་ཕྱག་རྒྱ་ནི།། 
རྟག་ཏུ་འཆིང་བས་འདི་གསུངས་སོ།། 
ཞེས་བྱ་བ་ནི་རིན་ཆེན་རྡོ་རྗེའི་ཆོ་ག་སྟེ་རབ་ཏུ་བྱེད་པ་བཅྭ་བརྒྱད་པའོ།།།། 
དེ་ནས་འཁོར་བའི་མཐར་གནས་པའི།། 
མཁའ་འགྲོའི་མཚན་ཉིད་བཤད་པར་བྱ།། 
རྟ་མགྲིན་གྱི་ནི་རབ་སྦྱོར་བས།། 
ཕོ་ཉའི་མཚན་ཉིད་བསྒྲུབ་པར་བྱ།། 
ཧ་ཡིག་སྐྱེ་གནས་དབུས་སུ་སྟེ།། 
ཡ་ཡིག་མགོ་བོར་གནས་པའོ།། 
བྷྱི་ཡིག་དབུས་མའི་པདྨར་ཏེ།། 
བ་ཡི་ཡི་གེ་སྙིང་ག་རུ།། 
རྣལ་འབྱོར་ཆེ་ལ་འཛིན་བཞིན་པ།། 
དབྱངས་ཅན་མ་དང་འདྲ་བར་བྱེད།། 
རྨོངས་པ་ཉིད་ནི་ཐམས་ཅད་འཕྲོག།
གང་ཕྱིར་གཞུང་ནི་རྗེས་འཇུག་འགྱུར།། 
མགྲིན་པར་རྟག་ཏུ་ཚིགས་བཅད་ནི།། 
མགྲིན་པར་དག་ཏུ་གནས་པ་ཉིད།། 
འཚོ་བ་རྟ་ཡི་དབྱིབས་འདིར་ནི།། 
གནས་པ་རྣལ་འབྱོར་ལྷག་མ་ཡིན།། 
དེ་ཡི་སྦྱོར་བས་འགྲོ་འགྱུར་བ།། 
སྔོན་དུ་ཉི་མའི་གདན་དུའོ།། 
ཉི་དེ་རྡོ་རྗེ་སེམས་དཔའ་སྟེ།། 
ཁམས་གསུམ་པོར་ནི་བསྐོར་བར་འགྱུར།། 
ནམ་མཁར་ཉི་མས་མཛེས་བྱས་ནས།། 
བྱང་ཆུབ་ཡིད་ཀྱིས་འགྲོ་བར་འགྱུར།། 
ཕྱོགས་ཀྱི་འཁོར་ལོ་མ་ལུས་རྟོགས།། 
རྣལ་འབྱོར་མ་ཡི་ཆུ་སྐྱེས་མཆོག།
སེམས་ཅན་ཀུན་གྱི་རྨོངས་ཉིད་དང་།། 
ལམ་མཐོང་བ་ནི་ཐམས་ཅད་ལ།། 
དེ་ཉིད་ཉི་མ་རྟག་སྣང་བར།། 
མཚན་མོ་མུན་པ་དྲག་པོ་འཕྲོག།
རྣལ་འབྱོར་མ་འཁོར་དབུས་སོན་པར།། 
རྟ་ཡི་མགོན་པོ་བསྒོམས་པ་ཡིན།། 
གང་གི་སངས་རྒྱས་སུ་འགྲོ་བ།། 
སྒྲུབ་ཐབས་ཡན་ལག་འཆར་བར་འགྱུར།། 
བགེགས་རྣམས་རྣམ་པར་ཉམས་འགྱུར་ཏེ།། 
སྤྲིན་ལ་སོགས་པ་ཉམས་པར་འགྱུར།། 
ཀུན་གྱི་སྡིག་པའང་འཕྲོག་པར་བྱེད།། 
རང་གི་དགའ་བ་ཤར་མཚན་ཉིད།། 
མཆོད་སྦྱིན་དུས་ཀྱིས་འཇིག་རྟེན་དུ།། 
ཐམས་ཅད་སྐད་ཅིག་ལ་སྒྲུབ་འགྱུར།། 
ཁམས་བདུན་རྣམ་པར་བཟུང་བ་ཡིས།། 
དེ་ཚེས་འོག་དངོས་གྲུབ་འགྱུར།། 
བདག་མེད་འདི་རྣམས་དེ་ལྷ་མོ།། 
ཡན་ལག་གཅིག་གི་རོལ་པར་བྱེད།། 
སྔགས་ཀྱི་བཟླས་པ་མི་བྱ་སྟེ།། 
སྦྱིན་སྲེག་ཨཱ་ག་སོགས་དེ་བཞིན།། 
ཇི་ལྟར་བདེ་བས་རྟོགས་བྱ་སྟེ།། 
རྡོ་རྗེ་འཛིན་པ་ཉིད་འཐོབ་འགྱུར།། 
འདོད་ཆགས་ཀྱིས་ནི་འདོད་ཆགས་སྒོ།། 
མེ་ཡིས་ཚིག་ལ་གདུང་བར་བྱ།། 
དེ་བཞིན་འདོད་ཆགས་ཀྱིས་འདོད་ཆགས།། 
བསྟེན་པར་གྱུར་པས་མི་འཆིང་ངོ།། 
དེ་ཉིད་ཐབས་སོ་ཡིད་ཀྱི་ལས།། 
དགེ་བའི་མཚན་ཉིད་ཅན་བྱའོ།། 
ནང་དུ་བྱེད་པ་མ་ཡིན་ཏེ།། 
གུས་པ་ཡིད་ཀྱིས་དབུ་མར་གནས།། 
ཕྱི་རོལ་ཡེ་ཤེས་ཅན་རྣམས་ཀྱིས་ཡེ་ཤེས།། 
དེ་ཉིད་སངས་རྒྱས་རྡོ་རྗེ་འཆང་བ་སོགས།། 
སེམས་ཅན་འཇིག་རྟེན་སོགས་འབྱུང་བ།། 
དེ་རྣམས་སྤངས་པས་སངས་རྒྱས་མེད།། 
མུ་སྟེགས་ཅན་དང་སངས་རྒྱས་པར།། 
ཀུན་དུ་དབྱེ་བ་ཡོད་མ་ཡིན།། 
ལུང་ཐམས་ཅད་ནི་འགལ་བ་སྟེ།། 
ཚད་མ་པ་རྣམས་ཐོ་ཆོ་ཅན།། 
ཐམས་ཅད་ཚིག་ནི་རྣམ་ཤེས་པས།། 
ཡེ་ཤེས་ཅན་རྣམས་དེའི་ཕྱིར་ཤེས།། 
མཁའ་འགྲོ་ཐམས་ཅད་མཉམ་སྦྱོར་ལས།། 
ནམ་མཁའ་རྣམས་སུ་བཞུགས་པ་ཡིན།། 
བཅོམ་ལྡན་འཇིག་རྟེན་འཇིག་རྟེན་པར།། 
རྟག་ཏུ་བཞུགས་པས་འདི་གསུངས་སོ།། 
ཞེས་བྱ་བ་ནི་རྟ་མགྲིན་གྱི་ཆོ་ག་སྟེ་རབ་ཏུ་བྱེད་པ་བཅུ་དགུ་པའོ།།།། 
དེ་ནས་རབ་ཏུ་འཇོམས་ཡོན་ཏན།། 
བཤད་ཀྱིས་སྒྲུབ་པ་པོ་རྣམས་ཉོན།། 
ནམ་མཁའི་སྙིང་པོའི་སྦྱོར་བ་ཡིས།། 
རྡོ་རྗེ་རླུང་གི་མཚན་ཉིད་དེ།། 
འཆགས་པ་དང་ནི་འཇིག་རྣམས་སུ།། 
གང་ཞིག་སྟོང་པ་དེ་སྲོག་ཆགས།། 
ཁམས་རྣམས་དེ་འདྲར་ཤེས་བྱ་སྟེ།། 
དུལ་བའི་སྦྱོར་བར་ཡང་དག་གནས།། 
ཟླ་བའི་གཟུགས་སུ་ཡོངས་གྲགས་པའི།། 
རང་གི་རང་བཞིན་ལས་སྐྱེས་འཛག།
རྣལ་འབྱོར་ལྷག་མའི་ཡེ་ཤེས་ཀྱང་།། 
དེ་ནི་རབ་འཇོམས་ལ་བརྗོད་དོ།། 
དུས་ཐམས་ཅད་དུ་གཡོ་བ་མེད།། 
གཡོ་བའམ་འདིར་ནི་མི་མཐོང་ངོ།། 
དེ་ནི་ཐམས་ཅད་བདག་ཉིད་རླུང་།། 
བསམ་པ་ཐམས་ཅད་རབ་འཇུག་པའོ།། 
དོ་ལཱ་ཧཱ་ར་སོགས་སྦྱར་བས།། 
རྣལ་འབྱོར་རྣམས་ཀྱི་ཐར་སྟེར་པོ།། 
སྒྲ་དང་ཐིག་ལེར་དེ་ཤེས་བྱ།། 
འོད་གསལ་བ་དང་སྣང་བ་གསུམ།། 
དེ་ཕྱིར་ནམ་མཁའི་སྙིང་པོ་ཡང་།། 
མཁའ་འགྲོའི་སྦྱོར་རྣམས་ཀྱིས་ཤེས་བྱ།། 
ནང་གི་དབུ་མའི་སྦྱོར་བ་ཡིས།། 
སྲོག་དེའང་རབ་ཏུ་བསྔགས་པ་ཡིན།། 
དེ་ཡང་ཀུན་གཞི་ཤེས་བྱ་སྟེ།། 
མེ་ལོང་དུ་ཡང་རབ་ཏུ་བཤད།། 
ཆོས་ཀྱི་སྐུ་ལ་སོགས་པའང་དེ།། 
དམྱལ་སོགས་འགྲོ་བ་དེ་བཞིན་ཏེ།། 
སངས་རྒྱས་བྱང་ཆུབ་སེམས་རྣམས་ཀྱི།། 
གནས་ནི་རྡོ་རྗེའི་དཀྱིལ་འཁོར་རོ།། 
ཟླ་བའི་ལམ་དུ་གང་ཚེ་མཁའ།། 
རྣལ་འབྱོར་རྣམས་ཀྱི་ལྷག་མེད་འཕོ།། 
དེའི་དུས་རྣམ་པར་གཞག་མེད་འགྱུར།། 
རྣལ་འབྱོར་བྱིས་པས་བགྲོད་བྱ་མིན།། 
ནམ་མཁའི་ཁམས་རྣམས་ཐམས་ཅད་ཀྱི།། 
དེ་ཡི་སྙིང་པོར་རབ་ཏུ་བསྟན།། 
དེ་དག་ཤེས་རབ་ཐབས་གཉིས་སོ།། 
གནས་སྐབས་ཀྱང་ནི་གཉིས་ཉིད་དོ།། 
སྲིད་པ་རྣམ་པར་འཕྲོ་བ་ཉིད།། 
དབང་པོའི་དབུས་སུ་སྦྱར་བར་བྱ།། 
སངས་རྒྱས་འཇིག་རྟེན་མཐའ་ཡས་རྣམས།། 
ས་ཡི་ནང་དུ་རྩེན་པར་འགྱུར།། 
དེ་ལྟར་རྣམ་བཅས་དེ་ཉིད་དང་།། 
རྣམ་པ་མེད་པའི་གོ་འཕང་བཞུགས།། 
སེམས་དང་རྣམ་པར་ཤེས་པའི་རྒྱུན།། 
གཉིས་པོ་ཉིད་ནི་གཉིས་མེད་འགྱུར།། 
དབུ་མར་ལྟ་རྣམས་ཀྱིས་འགྲུབ་སྟེ།། 
ཡེ་ཤེས་དེར་འདི་རྫོགས་པའོ།། 
གལ་ཏེ་སངས་རྒྱས་རྗེས་ཆགས་ཡོད།། 
ཆོས་དགེ་འདུན་ལ་དེ་བཞིན་མཆོག།
གལ་ཏེ་མུ་སྟེགས་མཁས་པ་ཡི།། 
ཚུལ་ཆེན་ཆོས་དེ་འདོད་པ་དང་།། 
གལ་ཏེ་ཤེས་རབ་ཐབས་རྣལ་འབྱོར།། 
སྟོང་ཉིད་སྙིང་རྗེའི་བདག་ཉིད་ཅན།། 
གལ་ཏེ་ཐམས་ཅད་མི་རྟག་བདག།
ཚུལ་འདི་བསྒོམ་པར་བྱ་བ་ཡིན།། 
འདིར་མང་སྨྲས་པས་ཅི་བྱ་སྟེ།། 
ཆོས་དབྱིངས་གལ་ཏེ་འདོད་ཀྱང་ངོ།། 
ནམ་མཁའི་སྙིང་པོའི་གཟུགས་ཅན་གྱི།། 
སངས་རྒྱས་སྤྲུལ་པ་བསྒོམ་པར་བྱ།། 
ཤན་པ་སྨྱིག་མ་མཁན་ལ་སོགས།། 
གསོད་པའི་དོན་ལ་ཡོངས་གནས་པ།། 
དེ་ཀུན་དེའི་གནས་ཉམས་དགའ་བར།། 
ལམ་རྗེས་སྐྱོབ་རྣམས་ཀྱི་གྲོལ་འཐོབ།། 
ངེས་པར་དཀྱིལ་འཁོར་དབུས་རྣམས་སུ།། 
གཟུགས་སུ་སྡོམ་པ་བསྒོམ་པར་བྱ།། 
འཇིག་རྟེན་འདི་དང་ཕ་རོལ་དུ།། 
རྨོངས་པའི་བདག་ཉིད་དངོས་གྲུབ་འཐོབ།། 
རྣམ་ཤེས་ཀུན་གྱི་སྦྱོར་བདག་ཉིད།། 
སྟོང་ཉིད་སྙིང་པོ་གཅིག་པུ་པ།། 
བཅོམ་ལྡན་རབ་འཇོམས་རྣམ་པ་ཡི།། 
རྣལ་འབྱོར་ལ་བཞུགས་པས་འདི་གསུངས།། 
ཞེས་བྱ་བ་ནི་ནམ་མཁའི་སྙིང་པོའི་ཆོ་ག་སྟེ་རབ་ཏུ་བྱེད་པ་ཉི་ཤུ་པའོ།།།། 
དེ་ནས་ལྷ་མོས་མཆོད་བྱས་ཏེ།། 
ཕྱག་བྱས་ནས་ནི་འདི་གསོལ་ཏོ།། 
རང་གིས་རིག་པའི་མཚན་ཉིད་ནི།། 
བཅོམ་ལྡན་རྡོ་རྗེས་གསུང་བར་མཛོད།། 
རང་རིག་ཡེ་ཤེས་ལས་བྱུང་བ།། 
ཇི་ལྟའི་རིགས་པས་བཤད་པར་བྱ།། 
དཔལ་ཧེ་རུ་ཀའི་རབ་སྦྱོར་བས།། 
རྣལ་འབྱོར་ཟླ་བའི་བགྲོད་པ་དང་།། 
དཀར་པོའི་ཚེས་གཅིག་ལ་སོགས་ནས།། 
ཡེ་ཤེས་རྒྱ་མཚོ་འཕེལ་བར་འགྱུར།། 
ཐོག་མར་ཡེ་ཤེས་སྐྱེ་བར་འགྱུར།། 
གཉིས་པར་ནམ་མཁར་འགྲོ་བའི་གཟུགས།། 
གསུམ་པར་མདའ་ཡི་དབྱིབས་དང་འདྲ།། 
བཞི་པར་འབེན་གྱི་གཟུགས་ཅན་ནོ།། 
ལྔ་པར་རྩེ་མོ་ལྔའི་བདག་ཉིད།། 
དྲུག་པར་ཁམས་དྲུག་འབྱུང་བ་ཡིན།། 
བདུན་པར་རྒྱ་མཚོ་ཡི་ནི་གཟུགས།། 
བརྒྱད་པར་པདྨར་བརྗོད་པ་ཡིན།། 
དགུ་པ་རུ་ནི་བཅུད་ལེན་ཏེ།། 
བཅུ་པར་ལྷན་སྐྱེས་གཟུགས་ཀྱིས་སོ།། 
བཅུ་གཅིག་པ་ལ་ཞི་བའི་གཟུགས།། 
བཅུ་གཉིས་པ་ལ་འཁོར་ལོའི་གཟུགས།། 
བཅུ་གསུམ་པ་ལ་ཉི་མ་སྟེ།། 
བཅུ་བཞིར་ཟླ་བ་དེ་བཞིན་ནོ།། 
བཅྭ་ལྔ་པ་ཉིད་རཱ་ཧུ་སྟེ།། 
ཐིག་ལེ་ཞེས་བྱས་བཅུ་དྲུག་པའོ།། 
རྣམ་པ་བཅུ་དྲུག་མཚན་ཉིད་ནི།། 
རང་གིས་རིག་པར་ཤེས་པར་བྱ།། 
དཔལ་ཧེ་རུ་ཀའི་སྦྱོར་བ་ཡིས།། 
འཁོར་ལོ་བཞི་རྣམས་སུ་བསྒྲུབ་བྱ།། 
རྒས་པ་མེད་ཅིང་འཆི་བ་མེད།། 
ནད་དང་མཛེ་སོགས་སྤངས་པ་ཡིན།། 
ལྟེ་བར་ཤྲཱི་ཡི་ཡི་གེར་གྱུར།། 
ཧེ་ཡིག་སྙིང་གར་དགོད་པར་བྱ།། 
རུ་ཡིག་མགྲིན་པའི་འཁོར་ལོར་ཏེ།། 
ཐོད་པར་ཀ་ཡི་ཡི་གེའོ།། 
ཐིག་ལེ་བཞི་ཡི་རབ་སྦྱོར་བས།། 
རང་གིས་རིག་པར་འགྲུབ་པར་འགྱུར།། 
དེ་ཉིད་རྣམ་པ་བཅུ་དྲུག་ནི།། 
རྣལ་འབྱོར་རྣམས་ཀྱི་མཆོག་ཟག་མེད།། 
གནས་དང་གནས་སུ་འཕོ་བ་ཉིད།། 
དབུ་མའི་ནང་དུ་རབ་ཏུ་གཞུག།
འཁོར་ལོ་བཞི་ཡི་འདབ་སོན་ནས།། 
རང་གིས་རིག་པ་མཐའ་ཡས་མཆོག།
རིགས་དེ་རྣལ་འབྱོར་མ་རྣམས་ཀྱི།། 
བྱུང་བར་རྣམ་པར་ཤེས་པར་བྱ།། 
སེམས་ཅན་པོ་ནི་སད་བཞིན་པས།། 
དོན་ཡོད་མཐོང་བ་ཐོབ་པར་འགྱུར།། 
རྟག་ཏུ་རྨི་ལམ་དུ་འགྱུར་ཏེ།། 
དུས་ཐམས་ཅད་དུ་ངེས་པར་གནས།། 
ལོངས་སྤྱོད་སྤྲུལ་པའི་མཚན་ཉིད་དུ།། 
གཉིད་ལོག་པ་ཡིས་དེ་ཚེ་མཐོང་།། 
བཞི་པ་རབ་མང་བདག་མེད་དེ།། 
དེ་ཕྱིར་དེ་རྣམས་མཐའི་ལོངས་སྤྱོད།། 
དེ་ལྟར་འཁོར་ལོ་བཞིར་གནས་ནས།། 
ངེས་པར་ལམ་དུ་འགྲོ་བར་འགྱུར།། 
ཤེས་རབ་དེ་ཉིད་རྟོགས་བྱས་ནས།། 
ཉི་མས་ཐབས་ཀྱི་དེ་ཉིད་ཅན།། 
རྡུལ་གྱི་སྦྱོར་བ་འབྱུང་བ་སྟེ།། 
ནག་པོའི་ཕྱོགས་སུ་གང་འདིར་ཡང་།། 
བཅུ་དྲུག་རྣམས་ཀྱི་ཆ་རྣམས་ཀྱི།། 
ཉི་མ་ཉིད་ནི་བར་དུའོ།། 
སྟོང་ཉིད་སྙིང་རྗེའི་སྦྱོར་བ་ལས།། 
རྡོ་རྗེ་འབར་བ་འབར་ཞིང་འབར།། 
དཀྱིལ་འཁོར་འཁོར་ལོའི་དབུས་རྣམས་སུ།། 
དཔལ་ཧེ་རུ་ཀ་བསམ་པར་བྱ།། 
མཚན་ཉིད་ཐམས་ཅད་ཡང་དག་ལྡན།། 
རྡོ་རྗེའི་དགའ་བར་འགྲོ་བར་འགྱུར།། 
གནས་སྐབས་ཐམས་ཅད་ཡང་དག་སྦྱོར།། 
གཙོ་བོ་རང་རིག་བདག་ཉིད་ཅན།། 
བཅོམ་ལྡན་འདས་པའི་བཞི་པའི་མཐར།། 
རྟག་ཏུ་བཞུགས་པས་འདི་གསུངས་སོ།། 
ཞེས་བྱ་བ་ནི་དཔལ་ཧེ་རུ་ཀའི་ཆོ་ག་སྟེ་རབ་ཏུ་བྱེད་པ་ཉི་ཤུ་རྩ་གཅིག་པའོ།།།། 
དེ་ནས་ལུས་སོགས་ལྷ་རྣམས་ཀྱི།། 
སྟོན་མོ་མངོན་པར་བཤད་པར་བྱ།། 
པདྨ་གར་དབང་ཕྱུག་ཉིད་ཀྱི།། 
རབ་ཏུ་སྦྱོར་བའི་དེ་བྱུང་ངོ།། 
རྩ་ནི་པདྨར་ཡང་དག་གྲགས།། 
སྲོག་གི་རླུང་གིས་གར་བྱེད་དོ།། 
བྱང་ཆུབ་སེམས་ཀྱིས་དབང་ཕྱུག་སྟེ།། 
དེ་རྣམས་ཀྱི་ནི་ནང་དུ་བཞུགས།། 
རང་གིས་རིག་པ་བཟའ་བར་བྱ།། 
སྙིང་རྗེའི་ཁ་ཡིས་བཏུང་བར་བྱ།། 
གཉིས་མེད་རྣལ་འབྱོར་མ་དང་རོལ།། 
སྒྱུ་མའི་རྗེས་སུ་འགྲོ་རྣམས་འགྲུབ།། 
ཐམས་ཅད་དེ་ཡི་རང་བཞིན་དུ།། 
བཟའ་བ་བཟའ་བ་མེད་པར་བྱ།། 
པདྨ་གར་དབང་བསྒོམ་པར་བྱ།། 
ཇི་ལྟའི་རིམ་པས་མཚོན་པར་བྱ།། 
པ་ཡིག་གཞན་གྱི་གྲོང་དུ་འགྲོ།། 
བརྟན་པ་ཐམས་ཅད་ཏྨ་ཡི་ཡིག།
ན་ཡིག་གཡོ་བའི་རྣལ་འབྱོར་ཏེ།། 
རྟེ་ཡིག་བདེ་བའི་ལྷ་ཅན་ཡིན།། 
ཤྭ་ཡིག་ཏ་ལ་སོགས་པའི་སྟོབས།། 
ར་ཡིག་དགའ་རོལ་རྒྱུ་ཅན་ཡིན།། 
སྲིད་དང་མྱ་ངན་འདས་ཀུན་ལ།། 
དེ་ཡི་རབ་ཏུ་སྦྱོར་བར་བྱ།། 
མཚམས་ཀྱི་སྐད་ནི་འདི་རྣམས་ཀུན།། 
བདེ་མཆོག་ཕྱི་མར་ཤེས་པར་བྱ།། 
བགྲོད་པ་འདི་རྣམས་ལ་བརྟེན་ནས།། 
པདྨ་གར་གྱི་དབང་ཕྱུག་རང་།། 
ཧེ་རུ་ཀ་དང་བདེ་མཆོག་ཉིད།། 
རྡོ་རྗེ་སེམས་དཔའ་སོགས་གཙོ་བོ།། 
པདྨ་གར་དབང་ཕྱུག་དེ་ཡང་།། 
སྦྱོར་བ་ཀུན་ལ་ཤེས་པར་བྱ།། 
པདྨ་ཡེ་ཤེས་ཡང་དག་གྲགས།། 
གར་གྱི་དབང་ཕྱུག་རྣམ་ཤེས་ཅན།། 
གཉིས་པོ་གཉིས་མེད་ཡང་དག་བྱུང་།། 
ལྷ་ཀུན་འདིར་ནི་བྱུང་བ་ཡིན།། 
ཤེས་པོ་ཐམས་ཅད་དེ་ལ་གནས།། 
ཁམས་གསུམ་དུ་ནི་གར་དབང་ཕྱུག།
གར་བྱེད་པ་ཡི་སྐུ་ཆེན་ལ།། 
དེ་ནས་རྟགས་ནི་མཚོན་པར་བྱ།། 
ནམ་མཁར་ཞེན་པའི་སྦྱོར་བ་ཡིས།། 
མཆོག་ཏུ་རྨད་དུ་བྱུང་བར་འགྲོ།། 
རྣལ་འབྱོར་མའི་འཁོར་ལོ་དབུས་སུ།། 
ལྷན་སྐྱེས་གཟུགས་ཀྱིས་རོལ་པར་གྱིས།། 
འདི་ཡིས་རྟག་ཏུ་དབང་གི་ལས།། 
དེ་རྣམས་ཀྱིས་ནི་དགའ་བ་བྱེད།། 
གང་དག་གང་གི་ལས་རྣམས་ལ།། 
དེ་དང་དེ་ཡིར་བསྒོམ་པར་བྱ།། 
སྒྲུབ་པོ་རྣམས་ཀྱི་བྱང་ཆུབ་རྩར།། 
སངས་རྒྱས་ཐམས་ཅད་དབང་དུ་འོང་།། 
དེ་ནས་བདུད་ནི་བཅོམ་བྱས་ནས།། 
གར་བྱེད་བཞིན་པས་པདྨ་འཛིན།། 
སྡིག་པ་ཐམས་ཅད་རབ་འཇོམས་ཤིང་།། 
ཆེ་སོན་པ་རྣམས་གནས་པར་བྱེད།། 
འདོད་པ་ཐམས་ཅད་འགྲུབ་འགྱུར་ཞིང་།། 
རྣལ་འབྱོར་རྣམས་ཀྱི་སྲིད་ལ་སྦྱོང་།། 
རང་གི་སེམས་ཀྱིས་དངོས་གྲུབ་འཐོབ།། 
རྣམ་རྟོག་ཉིད་དུ་མི་བྱའོ།། 
གཞན་དུ་སྲིད་པའི་སྦྱོར་བདག་ཉིད།། 
སེམས་ཐམས་ཅད་ནི་རབ་འཇུག་པ།། 
འཁྲུལ་ཞིང་ཆུད་ཟོས་མུ་སྟེགས་རྣམས།། 
བསྟན་པ་རྣམས་ལ་རབ་འཇུག་བྱ།། 
བག་ཆགས་ངན་པ་ཡོངས་སྤངས་ནས།། 
ཕྱི་ནས་རང་བཞིན་བསྟན་པར་བྱ།། 
བཟའ་བ་ཐམས་ཅད་མཉམ་སྦྱོར་ལས།། 
བཟའ་བ་མེད་པར་རྟག་ཏུ་གནས།། 
བཅོམ་ལྡན་པདྨ་གར་མཛད་པའི།། 
དེ་བཞིན་གཤེགས་པས་འདི་གསུངས་སོ།། 
ཞེས་བྱ་བ་ནི་པདྨ་གར་དབང་གི་ཆོ་ག་སྟེ་རབ་ཏུ་བྱེད་པ་ཉི་ཤུ་རྩ་གཉིས་པའོ།།།། 
དེ་ནས་རྣམ་པར་སྣང་མཛད་ཀྱི།། 
མཚན་ཉིད་བཤད་ཀྱིས་ལྷ་མོ་ཉོན།། 
གཟུགས་ལས་འདས་པའི་ཡེ་ཤེས་གང་།། 
དེ་ནི་ཡེ་ཤེས་ཆེན་པོར་བརྗོད།། 
རྣམ་པར་སྣང་བཞིན་པ་དེ་བཞིན།། 
སེམས་དཔའ་ཆེན་པོའི་མིང་ཅན་ནོ།། 
སྤུ་ཁུང་རྩེ་མོ་ཐམས་ཅད་ལས།། 
དེ་རྣམས་ངེས་འཐོན་སྟོབས་ཆེན་པོ།། 
དེ་རྣམས་བུ་གར་རབ་ཞུགས་པ།། 
འཁོར་ལོ་བཞི་ཡི་མཚོ་སྐྱེས་སོན།། 
ཇི་ལྟར་མར་ལ་མར་ཞུགས་པ།། 
དེ་བཞིན་དུ་ནི་ཁམས་ལ་ཞུགས།། 
གཡོ་བ་འགོག་པར་བྱས་པ་ཡིས།། 
དེ་འདྲར་ཐམས་ཅད་མཐོང་བར་འགྱུར།། 
གང་མཐོང་བ་ནི་དེ་མཐོང་ཉིད།། 
གདོང་གིས་གདོང་ནི་བལྟ་བར་གྱིས།། 
མི་དང་མི་མོ་ལྷ་སོགས་ཀྱི།། 
གཟུགས་ནི་པདྨའི་འདབ་ཆུ་བཞིན།། 
སྲོག་ཆེན་པོ་དེར་ཤེས་བྱ་སྟེ།། 
ཤི་བའི་ལུས་ལས་ངེས་པར་འཐོན།། 
ཨོཾ་གྱི་ཡི་གེ་ཡིད་ལ་བྱ།། 
དབུགས་རྒྱུ་བ་ཡིས་མཚོན་པར་བྱ།། 
བདག་ཉིད་ཀྱིས་ནི་ཧཱུྃ་ཡིག་སྤྲོ།། 
གསོར་བ་ཡི་ནི་རྣལ་འབྱོར་ལྡན།། 
སེམས་ལ་ཨོཾ་གྱི་ཡི་གེར་འགྱུར།། 
ལུས་ལ་གནས་པར་མཚོན་པར་བྱ།། 
ཧཾ་ཡིག་མཆོག་གི་དང་པོ་ཡིས།། 
ཡེ་ཤེས་དངོས་པོ་རྣམས་སུ་སྤྲུལ།། 
ཆོས་ཀྱི་དབྱིངས་རྣམས་ཀྱི་དབུས་སུ།། 
རྣམ་སྣང་མཛད་ཀྱི་བསྒོམ་པའོ།། 
བདུད་རྩིའི་རྒྱུན་འཛག་པ་རྣམས་ཀྱིས།། 
སྔགས་པ་ལ་ནི་འབར་བར་བྱ།། 
བྱེ་བ་སྟོང་ཕྲག་གྲངས་ཀྱི་ནི།། 
རྣལ་འབྱོར་མ་ལ་འདོད་སྤྱོད་འགྱུར།། 
འདོད་པ་རྣམས་ཀྱིས་མི་འཕོ་སྟེ།། 
འདོད་ན་བདེ་བ་རྣམ་པར་སྤྲོ།། 
དེ་ཚེ་རྣལ་འབྱོར་མ་མཉེས་ནས།། 
དངོས་གྲུབ་ཐམས་ཅད་སྟེར་བར་བྱེད།། 
སྡུག་དང་མི་སྡུག་རྣམ་དཔྱོད་པ།། 
རྣལ་འབྱོར་མ་ལ་མི་བྱའོ།། 
མྱུར་བར་སྟོང་ཕྲག་རྣམས་ཀྱི་གཟུགས།། 
རྣམ་པར་སྣང་མཛད་དུ་བསྒྲུབ་བྱ།། 
སྣ་ཚོགས་དུ་མའི་སྐད་ཀྱིས་ཆོས།། 
དེ་རྣམས་ལུས་རིས་ཅན་གྱིས་ཉན།། 
རྣམ་སྣང་མཛད་དང་མི་བསྐྱོད་དང་།། 
རིན་ཆེན་དབང་དང་ཨཱ་རོ་ལིཀ།། 
དོན་ཡོད་རྡོ་རྗེ་སེམས་དཔའ་དང་།། 
རྒྱུ་ཡི་རྡོ་རྗེ་འཆང་ལ་སོགས།། 
ཤེས་རབ་ཕ་རོལ་ཕྱིན་སོགས་ཀྱང་།། 
དེ་རྣམས་རྣལ་འབྱོར་མ་ལས་རིག།
འགྲོ་དྲུག་གྲོལ་བར་བྱེད་ཉིད་དང་།། 
བདེ་འགྲོ་རྣམས་སུ་འཇུག་པ་པོ།། 
བློ་ལྡན་སོ་སོར་སེམས་ཅན་དོན།། 
གཉིས་མེད་དངོས་པོར་བྱེད་པར་འགྱུར།། 
མི་ཤེས་ཉོན་མོངས་གཞོམ་དོན་དུ།། 
ཚུལ་འདི་ཡང་ནི་བསྒོམ་པར་བྱ།། 
ཁམས་ཐམས་ཅད་ཀྱི་ཏིལ་མར་ནི།། 
དོགས་པ་མེད་པས་བྱ་བ་ཡིན།། 
རྣམ་སྣང་སྦྱོར་བས་བཏུང་བྱ་འམ།། 
བྱུག་པ་ཡང་དེ་ཉིད་ཀྱིས་བྱའོ།། 
དེ་ཡིས་སྣ་ནས་སྦྱིན་པར་བྱ།། 
རྡོ་རྗེའི་ལམ་དུ་རྟག་ཏུའོ།། 
རྡོ་རྗེ་འཆང་གི་གཟུགས་སུ་འགྱུར།། 
རྣལ་འབྱོར་མ་རྣམས་ཀྱི་ཡིད་འོང་།། 
གཉིས་པ་ཐམས་ཅད་ཀུན་སྦྱོར་ལས།། 
རྣལ་འབྱོར་མས་འདོད་ཐར་པ་སྩོལ།། 
བཅོམ་ལྡན་ཐམས་ཅད་དག་པའི་སྐུ།། 
རབ་གྲོལ་མཛད་པས་འདི་གསུངས་སོ།། 
ཞེས་བྱ་བ་ནི་རྣམ་པར་སྣང་མཛད་ཀྱི་ཆོ་ག་སྟེ་རབ་ཏུ་བྱེད་པ་ཉི་ཤུ་རྩ་གསུམ་པའོ།།།། 
དེ་ནས་གསང་ཆེན་བཤད་བྱ་སྟེ།། 
མདོར་བསྡུས་པ་ཡིས་རྒྱས་པར་མིན།། 
རྡོ་རྗེ་སེམས་དཔའི་རབ་སྦྱོར་བས།། 
གནས་ཐམས་ཅད་དུ་ཡང་དག་བཞུགས།། 
རྡོ་རྗེ་མི་ཕྱེད་ཡེ་ཤེས་ཏེ།། 
སེམས་དཔའ་སྙིང་པོ་སྟོན་པའོ།། 
སྟོང་ཉིད་སྙིང་རྗེ་དབྱེར་མེད་པ།། 
རྡོ་རྗེ་སེམས་དཔར་རབ་ཏུ་གྲགས།། 
ཟླ་བ་རྡོ་རྗེའི་རབ་སྦྱོར་བས།། 
གནས་རྣམས་བགྲོད་པ་བསྟན་པར་བྱ།། 
པུལླཱི་ར་ལས་ལྟེ་བར་འབབ།། 
ཛཱ་ལན་དྷ་རར་ཡང་དག་གནས།། 
ཨོ་ཌྱན་དུ་ནི་ཀུན་དུ་སྤྱོད་པ་འགྲུབ།། 
ཨར་བུ་དར་ནི་བཟའ་དང་བཏུང་ཅན་ནོ།། 
གོ་དཱ་བ་རའི་གནས་སུ་རོལ་བ་སྟེ།། 
རཱ་མེ་ཤྭ་རིར་རྒྱལ་དང་ཕམ་པའོ།། 
དེ་བཱི་ཀོ་ཊིར་རྗེས་སུ་འཛིན་པ་སྟེ།། 
མཱ་ལ་ཝ་རུ་རྣལ་འབྱོར་མ་ཡི་གཙོ།། 
ཀཱ་མ་རཱུ་པར་ཚིག་ནི་འགྲུབ་པའོ།། 
ཨོ་ཌིར་མངོན་སུམ་དངོས་གྲུབ་སྟེར་བ་སྟེ།། 
ཏྲི་ཤ་ཀུ་ནར་དབང་པོ་རྣམས་ཀྱི་ནི།། 
མྱུར་དུ་དངོས་གྲུབ་རབ་ཏུ་འཇུག་པའོ།། 
ཀོ་ས་ལ་རུ་རྣལ་འབྱོར་དངོས་གྲུབ་སྟེ།། 
ཀ་ལིང་ཀ་རུ་ཕྲ་མོའི་དངོས་གྲུབ་སྐྱེ།། 
ལམ་པ་ཀ་རུ་རྟག་པར་འགྲུབ་པར་འགྱུར།། 
ཀཱཉྩི་རུ་ནི་བསད་པའི་དངོས་གྲུབ་བོ།། 
ཧི་མ་ལ་ཡར་མཐུན་པར་འགྲུབ་པ་སྟེ།། 
པྲེ་ཏ་པུ་རིར་རང་གི་ལྟ་བའོ།། 
གྲི་ཧ་དེ་བ་ཏཱར་ནི་བཀས་གནང་བ།། 
ལྷན་སྐྱེས་འཕོ་མེད་སཽ་རཱ་ཥྚ་རུ།། 
གསེར་གླིང་དུ་ནི་རང་གི་དོན་འགྲུབ་བོ།། 
ནཱ་ག་རར་ནི་གནས་ཀྱི་དངོས་གྲུབ་སྟེར།། 
སིན་དྷུ་ར་རུ་སྟོབས་འགྲུབ་དེ་བཞིན་དུ།། 
མ་རུལ་འཆི་བ་མེད་པའི་དངོས་གྲུབ་བོ།། 
ཀུ་ལུ་ཏར་ནི་རང་བཞིན་དངོས་གྲུབ་ཏུ།། 
དེ་ཉིད་རྣལ་འབྱོར་རྣམས་ལ་སྐྱེ་བའོ།། 
རྡོ་རྗེ་སེམས་དཔའ་རྟག་བསྒོམས་ནས།། 
ཐམས་ཅད་དངོས་གྲུབ་འགྲོ་བར་བྱོས།། 
གནས་སོགས་རྣལ་འབྱོར་མ་དབུས་སུ།། 
ཁམས་སུ་གྱུར་པའི་རོ་ཆེན་པོ།། 
གསང་བའི་ཚིག་ཏུ་ཤེས་པར་བྱ།། 
མཆོག་ནི་ལྷན་ཅིག་སྐྱེས་པར་དྲན།། 
དགྱེས་པ་ཡེ་ཤེས་ཤེས་བྱ་སྟེ།། 
ཐམས་ཅད་བདག་ཉིད་ཡོན་ཏན་གནས།། 
རྟག་བཞུགས་གཉིས་མེད་རྣམ་པ་སྟེ།། 
སེམས་ཅན་འཇིག་རྟེན་ལས་ལ་ནི།། 
རྣལ་འབྱོར་ལྡན་པ་རྣམས་ཀྱི་ཡང་།། 
རྡོ་རྗེ་སེམས་དཔའ་བདག་ཉིད་ཀྱིས།། 
ནཱ་དའི་དབུས་ལས་ཡང་དག་བྱུང་།། 
དེ་ཉིད་དུ་ནི་ཐིམ་ནས་འགྲོ།། 
གནས་པར་དེ་ནི་མངོན་པར་བརྗོད།། 
དེ་ལྟར་ཐམས་ཅད་ཆོ་ག་བཞིན།། 
དཔའ་བོ་མཆོག་རྣམས་ཀྱིས་ཤེས་བྱ།། 
དེ་ཉིད་ཉི་ཤུ་རྩ་བཞིའི་བདག།
དེ་ནི་ནུས་པར་རབ་ཏུ་བཤད།། 
སྐྱེས་པ་དང་ནི་སྐྱེ་བཞིན་པའི།། 
ནུས་པ་ཐམས་ཅད་རབ་འཇུག་གིས།། 
དངོས་མེད་མ་ཡིན་པའི་གཟུགས་ཀྱིས།། 
དབྱངས་དང་ཕྱི་མོ་གསུམ་སྤངས་པ།། 
ཐིག་ལེའི་གཟུགས་ནི་སེམས་དཔའ་ཆེ།། 
རྡོ་རྗེ་སེམས་དཔར་རབ་ཏུ་གྲགས།། 
དཔའ་བོ་ཐམས་ཅད་མཉམ་སྦྱོར་ལས།། 
རྣལ་འབྱོར་མ་རྣམས་ཀུན་གྱི་གཙོ།། 
སྒྱུ་མའི་གནས་ཀྱི་དངོས་གྲུབ་ནི།། 
འཇུག་མཛད་བཅོམ་ལྡན་གྱིས་འདི་གསུངས།། 
ཞེས་བྱ་བ་ནི་གནས་ཐམས་ཅད་ཀྱི་བདག་ཉིད་ཅན་གྱི་རབ་ཏུ་བྱེད་པ་སྟེ་ཉི་ཤུ་རྩ་བཞི་པའོ།།།། 
དེ་ལྟར་དཔའ་བོ་གཙོ་བོ་ཡི།། 
ལས་ཀྱི་ཚོགས་རྣམས་ཤེས་པར་བྱ།། 
ཉི་ཤུ་བཞི་བདག་ཉིད་ཉམས་དགའ།། 
ཐམས་ཅད་གསང་ཆེན་གྱིས་གནས་སུ།། 
གསང་ཆེན་རྒྱས་པར་བཤད་པ་ཅན།། 
ཀུན་སྤྱོད་ཆོ་ག་བཤད་པར་བྱ།། 
སྔོན་བཤད་ཁམས་ཀྱི་འདུ་ཤེས་ནི།། 
གསུམ་གསུམ་དུ་ནི་བཤད་པ་ཡིན།། 
ཉི་ཤུ་རྩ་བཞི་གསུམ་རྣམས་ཅན།། 
དེ་རྣམས་བརྒྱད་བརྒྱད་ཤེས་པར་བྱ།། 
དཔའ་བོ་ཉི་ཤུ་བཞི་རྣམས་ཀྱི།། 
རེ་རེའི་ཉི་ཤུ་རྩ་བཞི་སྟེ།། 
ཟླུམ་པའི་རྣམ་པའི་རྣལ་འབྱོར་དུ།། 
ཐིག་ལེ་ཉིད་ནི་གཞག་པར་བྱ།། 
དེ་རྣམས་དཀྱིལ་འཁོར་ཕྱི་རོལ་དུ།། 
བསྐོར་བས་ཏིང་འཛིན་རྡོ་རྗེར་འགྱུར།། 
ཤར་ལ་སོགས་པ་རིམ་བཞིན་དུ།། 
རྡོ་རྗེ་འཁོར་ལོ་སོགས་པར་འཕྲོ།། 
དཀྱིལ་འཁོར་དུ་ནི་ལྷ་ཐམས་ཅད།། 
རྣལ་འབྱོར་མ་ཀུན་ཤེས་པར་བྱ།། 
བདུན་ཅུ་དྲུག་ལྷག་པའི་ལྔ་བརྒྱ།། 
ཉིན་ཞག་རྣམས་སུ་ཡོངས་འཕོ་བྱ།། 
རེ་རེ་ཡི་ནི་སྲོག་འགྱུར་བ།། 
སུམ་ཅུ་རྩ་བདུན་ཕྱེད་བཅས་པའོ།། 
ཉི་ཁྲི་བརྒྱ་ཕྲག་བཅུ་དྲུག་ནི།། 
ཉིན་ཞག་ལ་ནི་ཤེས་པར་བྱ།། 
ལུས་ཅན་ཀུན་གྱི་རང་བསམ་པ།། 
དེ་རྣམས་ཀྱི་དུས་རབ་ཏུ་འཇུག།
རྣལ་འབྱོར་དེ་དངོས་བསྒོམ་རྣམས་ལ།། 
སངས་རྒྱས་བསམ་པ་རབ་ཏུ་བསྐོར།། 
འདི་རྣམས་ཀུན་ཉིད་དཔའ་བོ་རྣམས།། 
གནས་སོགས་ཉི་ཤུ་བཞི་ཅན་ལ།། 
ཐིམ་དང་ལོངས་སྤྱོད་བདག་བྱེད་པས།། 
དུས་དང་དུས་ཚོད་ཟ་བར་བྱེད།། 
འདི་ལྟའི་ཆོ་གའི་བྱ་བ་ཡིས།། 
ཀུན་དུ་གནས་པ་བདག་མ་ཡིན།། 
རྣལ་འབྱོར་མ་ཚོགས་དང་དཔའ་བོ།། 
དེ་ནི་བདག་དང་བདག་གི་རིམ་བཞིན་ནོ།། 
སངས་རྒྱས་འཇིག་རྟེན་ཐམས་ཅད་དུ།། 
བདག་དང་བདག་གི་སྤྱོད་ཡུལ་མེད།། 
ཡིད་ཆེས་ཙམ་དུ་མྱང་འདས་པ།། 
གཞུང་སྨྲ་བ་ལ་བསྟན་པའོ།། 
དེ་ཁོ་ན་ཉིད་མ་རིག་པ་ཡིས་འཇིག་རྟེན་རྨོངས།། 
དེ་ཁོ་ན་ཉིད་རྣམ་པར་སྤངས་པས་དངོས་གྲུབ་མིན།། 
རྣལ་འབྱོར་རྣམས་ལ་རྒྱུད་རྒྱལ་དུ།། 
དེ་དང་དེ་ཡི་མཆོག་ཡེ་ཤེས།། 
འོད་གསལ་སྒྱུ་མ་བདག་གིས་ནི།། 
སྒྱུ་མའི་འཇིག་རྟེན་ལ་བཤད་དོ།། 
ཀྱེ་ལྷན་ཅིག་སྐྱེས་པའི་རང་བཞིན་གཅིག་པུར་བསྟན།། 
ལྷ་དང་ལྷ་མིན་ས་གསུམ་འཇོམས་ལ་འདུད།། 
དབང་པོ་དང་ནི་འཇིག་རྟེན་པ་ཡིས་མི་ཤེས་ཏེ།། 
མཆོག་ཏུ་བདེ་བ་ཆེན་པོའི་གླུ་ཡིས་མཆོད་པར་གྱིས།། 
ལས་ཐམས་ཅད་པའི་གཟུགས་སུ་བསྒོམ་པར་བྱོས།། 
སྲིད་དང་མྱ་ངན་འདས་པར་སྟོན་པ་ཅི།། 
སྒྱུ་མ་གཏི་མུག་གིས་ནི་རི་མོར་གནས།། 
སེམས་ཅན་ཐེག་པ་ད་དུང་ཉམས་བྱེད་ཅི།། 
དེ་ལྟར་ཡོངས་སུ་དགྱེས་པའི་མགུར།། 
བཅོམ་ལྡན་རང་ཉིད་ཀྱིས་གསུངས་སོ།། 
དེ་ཉིད་དཀྱིལ་འཁོར་རྣམས་དང་ནི།། 
བྱང་ཆུབ་དུས་སུ་བླང་བར་གྱིས།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
འདི་ནི་དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་དེ་ཁོ་ན་ཉིད་ཉི་ཤུ་རྩ་ལྔའི་བདག་ཉིད་རྒྱུད་ཐམས་ཅད་ཀྱི་དོན་སྟོན་པ་པོ་གསང་ཆེན་ཐམས་ཅད་པ་ཞེས་བྱ་བའི་ལེའུ་སྟེ་ལྔ་བཅུ་པའོ།།།། 
དེ་ནས་རྣལ་འབྱོར་མ་དཔའ་བོ།། 
རྣམ་པ་དུ་མའི་འཁོར་གྱིས་ཀྱང་།། 
རྡོ་རྗེ་མཁའ་འགྲོ་ཁྱབ་པའི་བདག།
བཅོམ་ལྡན་བདག་པོ་ལ་བསྟོད་པ།། 
ཁྱོད་ནི་འདོད་ཆགས་ཆེན་པོའི་ཚུལ།། 
དངོས་དང་དངོས་མེད་རང་བཞིན་ཅན།། 
དག་པའི་རང་བཞིན་གྱི་ནི་གཟུགས།། 
ཆོས་རྣམས་བསྟན་པས་ཚིམ་པར་འགྱུར།། 
ཆོས་དང་ཆོས་མིན་པ་ཡི་གཟུགས།། 
ཆོས་དང་ཆོས་པ་ཁྱོད་གཉིས་མེད།། 
བདག་གིས་སྤྲུལ་པའི་དངོས་པོ་ཡིས།། 
འཇིག་རྟེན་ཀུན་གྱིའང་དོན་ཅན་ཏེ།། 
བདག་ཉིད་ཆེན་པོ་སྟེར་བ་པོ།། 
སངས་རྒྱས་འཇིག་རྟེན་འཇུག་བྱེད་པ།། 
ཁྱོད་ཀྱིས་དམ་ཚིག་བསྟན་པ་སྟེ།། 
གཞན་མིན་དམ་ཚིག་ཉིད་ལས་བྱུང་།། 
བདག་གིས་བསོད་ནམས་རྗེས་བསྒོམས་པས།། 
བྱང་ཆུབ་མཆོག་ཏུ་ཡིད་བསྒྲུབས་སོ།། 
སྟོན་པ་མཆོག་ཏུ་བདེ་ལ་བཞུགས།། 
དེ་ཡིས་སེམས་ཅན་དོན་མཛད་པའོ།། 
ཧཱུྃ་གི་ཡི་གེའི་སྒྲ་སྒྲོགས་པས།། 
ང་རྒྱལ་ཅན་གྱི་བགེགས་སྐྲག་འགྱུར།། 
ཁྱོད་ཀྱིས་ཉེ་བར་བསྟེན་པས་ནི།། 
དེ་རྣམས་ལ་ནི་སྐྱེ་འཆི་མེད།། 
བདེ་བའི་རྒྱལ་པོ་ཉིད་དུ་རྩེན།། 
བྱང་ཆུབ་ཀྱི་ནི་ཡིད་དུ་བགྲོད།། 
ཁྱོད་དང་ཐབས་ཅིག་འདྲེས་པར་འགྱུར།། 
གོང་བུ་གཅིག་པུ་གཉིས་མེད་བཞུགས།། 
དེ་ལྟར་བསྟོད་པས་རྡོ་རྗེ་ཆེ།། 
མཆོད་པ་བཞི་ནི་རབ་སྟོན་མཛད།། 
དཀྱིལ་འཁོར་བདག་དང་གཉིས་མེད་ཉིད།། 
མཆོད་པ་རྣམས་ནི་གཉིས་མེད་བྱེད།། 
ཕྱི་དང་ནང་བདག་ཉིད་ཅན་རྫས།། 
གཉིས་པ་ཡི་ནི་མཆོད་པར་དྲན།། 
བཟའ་དང་བཏུང་སོགས་ལ་རོལ་པ།། 
གཉིས་མེད་མཆོད་པ་གསུམ་པའོ།། 
བཞི་པ་ཆོས་དང་རྣལ་འབྱོར་དག།
འཛིན་པ་ཡི་ནི་མཆོད་པའོ།། 
དེ་ལྟའི་མཆོད་པ་ལ་བརྟེན་ནས།། 
ཐམས་ཅད་བྱས་པས་ལས་རྒྱལ་པོར།། 
འགྱུར་རོ་རྡོ་རྗེ་མཁའ་འགྲོ་ནི།། 
གྲུ་གསུམ་དུ་ནི་མཉེས་བྱ་སྟེ།། 
སྔོན་དུ་དཀྱིལ་འཁོར་བྱས་ནས་ནི།། 
ལག་པ་གཡོན་པས་ཐམས་ཅད་དུ།། 
པདྨ་ཡི་ནི་བསྐོར་ནས་སྣོད།། 
སྔགས་པ་རྣམས་ཀྱིས་གཟུང་བར་བྱ།། 
སྔོན་དུ་རྣལ་འབྱོར་མ་ལ་ནི།། 
སྐྲ་གྲོལ་བ་ཡིས་གཏོར་མ་སྦྱིན།། 
རྣལ་འབྱོར་མ་ཀུན་ཆུ་སྐྱེས་ནི།། 
ཁ་ཡིས་བཟུང་ནས་དཀྲུག་པར་བྱ།། 
དེ་ཡི་ལག་པར་སོན་པའི་དཔལ།། 
གང་སུ་ཡིས་ཀྱང་དབྲོག་མི་ནུས།། 
ཇི་ལྟར་བདེ་བས་བདེ་བ་གཟུང་།། 
རྫོགས་པའི་སངས་རྒྱས་མཆོག་མཉེས་བྱ།། 
རྟག་ཏུ་དམ་ཚིག་བསྐྱང་བར་བྱ།། 
སྤུན་གྱི་སྤྱོད་པའང་བསྟེན་པར་བྱ།། 
སྙིང་རྗེའི་མཆོག་དབང་གྱུར་བྱ་ཞིང་།། 
དབང་པོ་རྣམས་ནི་མི་རྟག་པར།། 
བསྒོམ་བྱ་སྣང་བ་མེད་པ་ཡི།། 
རང་བཞིན་དབང་དུ་གྱུར་པར་གནས།། 
རྡོ་རྗེ་པདྨ་སྙོམས་འཇུག་པས།། 
ཕྱག་རྒྱ་ནང་གི་བདག་ཉིད་མཆོག།
སྟོང་ཉིད་གཉིས་མེད་རྣལ་འབྱོར་པས།། 
དངོས་པོ་ཐམས་ཅད་སྤང་བར་བྱ།། 
དོན་དམ་ཅན་དེ་ཉིད་འདིར་བྱ།། 
རྟག་ཏུ་བྱང་ཆུབ་སེམས་དྲན་བྱ།། 
མན་ངག་གཅིག་ནི་བསྒོམས་པ་ཡིས།། 
མན་ངག་ཐམས་ཅད་མཚོན་པར་བྱ།། 
ཇི་ལྟར་ས་གཅིག་ཐོབ་པ་ཡིས།། 
ས་ཐམས་ཅད་ནི་འཐོབ་པར་འགྱུར།། 
དེ་བཞིན་མན་ངག་ཐམས་ཅད་ཀྱང་།། 
མན་ངག་གཅིག་གིས་འཐོབ་པར་འགྱུར།། 
བྱིས་པ་རྣམས་དང་རྒན་པོ་དང་།། 
རྣལ་འབྱོར་མ་རྣམས་ཐམས་ཅད་དུ།། 
མཉམ་པའི་མཆོད་པའི་ཆོ་ག་ཡིས།། 
མཁས་པ་ཡིས་ནི་བྱ་བ་ཡིན།། 
མི་མཉམ་པ་ཡིས་དངོས་གྲུབ་འཇོམས།། 
དམྱལ་བ་སོགས་པར་ལྟུང་བར་འགྱུར།། 
རྒན་པོ་ཡོན་ཏན་ཀུན་གནས་པ།། 
དེ་རྣམས་མཉེས་པས་བྱང་ཆུབ་སྟེར།། 
ཁྱད་པར་མཆོད་པ་ཉིད་ནི་འདིར།། 
བྱིས་པ་རྣམས་དང་དེ་བཞིན་ཡང་།། 
གཉིས་བཅས་རྣལ་འབྱོར་པ་རྣམས་ཀྱིས།། 
མེ་ཏོག་བསྐོར་བ་ལ་སོགས་བྱ།། 
ཀུན་དུ་སྨོད་པའི་ངག་མི་བྱ།། 
འདོད་དང་འདོད་མིན་སྦྱོར་བྲལ་བྱ།། 
མ་བྱིན་པར་ཡང་བླང་བྱ་ཞིང་།། 
རྟག་ཏུ་སྲོག་ཆགས་གསད་པར་བྱ།། 
སེམས་ཅན་རྣམས་ལ་བརྫུན་སྨྲ་ཞིང་།། 
མ་སོགས་རྣལ་འབྱོར་མ་ལ་བགྲོད།། 
འཁོར་ལོ་མཆོད་པ་རྒྱུན་དུ་བྱ།། 
བཟའ་བྱ་ལྔ་ལ་སོགས་པ་སྦྱིན།། 
དེ་ཡི་བསོད་ནམས་ཀྱིས་འཐོབ་པ།། 
དུས་ཐམས་ཅད་དུ་བགེགས་མེད་དང་།། 
གྲུབ་པའི་རྣལ་འབྱོར་མ་མཐོང་བས།། 
བསམ་པ་གཞན་ནི་རབ་ཏུ་འཇུག།
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་བསྟོད་པ་དང་མཆོད་པ་བཞི་ལ་སོགས་པ་གཉིས་སུ་མེད་པའི་དམ་ཚིག་བསྟན་པའི་ལེའུ་ཞེས་བྱ་བ་སྟེ་ལྔ་བཅུ་རྩ་གཅིག་པའོ།།།། 
རྒྱུད་འདི་རབ་ཏུ་བྱུང་བ་ནི།། 
མ་བྱུང་འབྱུང་བར་མི་འགྱུར་རོ།། 
མཚན་ཉིད་ཐམས་ཅད་ཡོངས་སུ་རྫོགས།། 
མཚན་ཉིད་མེད་པ་ཐམས་ཅད་སྤངས།། 
སུམ་ཅུ་བདུན་བདག་ཉིད་རྣལ་འབྱོར།། 
གཉིས་མེད་མཁའ་འགྲོ་རྒྱ་མཚོ་དང་།། 
གཉིས་མེད་རྩ་རྒྱུད་རྒྱུད་ཆེན་པོ།། 
འདུས་པའི་རྣམ་པའི་གཟུགས་ཅན་ཏེ།། 
སངས་རྒྱས་བྱང་ཆུབ་སེམས་རྣམས་ཀྱི།། 
དུས་ཐམས་ཅད་དུ་ཞལ་ན་གནས།། 
ཡི་གེ་ཀུན་གྱི་ཟ་མ་ཏོག།
འབུམ་ཕྲག་སུམ་ཅུ་དྲུག་དང་པོ།། 
མཁའ་འགྲོ་རྒྱ་མཚོ་རབ་བཤད་དེ།། 
ཆེན་པོ་ཆུང་ངུར་གསུངས་པའོ།། 
རི་རབ་ཀྱི་ནི་རྡུལ་ཚད་ཀྱི།། 
མཁའ་འགྲོ་ཐམས་ཅད་ཀྱིས་གསུངས་སོ།། 
མཐའ་ཡས་ཤིང་ནི་མུ་མེད་ཉིད།། 
རྩོད་པའི་དུས་ཀྱི་སའི་ནང་དུ།། 
བཅོམ་ལྡན་མཐའ་ཡས་པས་འདི་གསུངས།། 
ཤཱཀྱ་སེང་གེས་གསུངས་པའི་རྒྱུད།། 
རྣལ་འབྱོར་ཕ་རོལ་སོན་པའོ།། 
ཉན་པ་སྟོན་པ་རང་ཉིད་དེ།། 
འཆད་པོ་སྐྱེ་བོ་གཞན་ཀྱང་ངོ།། 
ལེགས་པར་གསུངས་དང་འཆད་འགྱུར་བ།། 
དེའི་རང་བཞིན་དུའང་བགྲོད་པར་འགྱུར།། 
བསྡུ་བ་མཛད་པ་སོགས་རྣམས་ཀྱིས།། 
བདག་ལས་བགྲོད་པ་དེ་ཐོབ་བོ།། 
མ་མོ་ཐམས་ཅད་འདུས་རྣམས་ཀྱིས།། 
རྡོ་རྗེའི་གནས་རྣམས་སུ་བསྡུས་སོ།། 
གཅིག་ལ་གཅིག་གིས་བཞེད་པ་ནི།། 
གསོལ་བ་འདེབས་ཤིང་གསོལ་འདེབས་མཛད།། 
བཅོམ་ལྡན་འདས་ཀྱིས་གསུངས་པ་ཡི།། 
ཚིག་འདི་ལ་ནི་མངོན་པར་དགའ།། 
སྡིག་པ་རྣམས་ལས་གྲོལ་བར་འགྲོ།། 
སྲིད་པ་ལས་ནི་འགྲོ་བར་བྱོས།། 
དཔའ་བོ་ཐམས་ཅད་མཉམ་སྦྱོར་ལས།། 
རྡོ་རྗེ་སེམས་དཔའ་བདེ་བའི་མཆོག།
རྡོ་རྗེ་མཁའ་འགྲོ་དེ་བཞིན་གཤེགས།། 
བཅོམ་ལྡན་བདག་པོས་འདི་གསུངས་སོ།། 
དཔལ་མཁའ་འགྲོ་རྒྱ་མཚོ་རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས་རྒྱ་མཚོ་དྲུག་ལ་སོགས་པ་ལ་རྣལ་འབྱོར་དང་ཡེ་ཤེས་དང་སྡོམ་པ་དང་བྱ་བ་དང་དེ་ཁོ་ན་ཉིད་རྒྱ་མཚོར་གྱུར་པ་དང་མཁའ་འགྲོ་རྒྱ་མཚོ་ལས་འདི་རྣམས་དང་མི་མཉམ་པའི་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བ་རྫོགས་སོ།།།། 
དཔལ་བལ་ཡུལ་གྲུབ་པའི་གནས་མཆོག་ཆེན་པོ་ཡུ་ཏུང་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་རྒྱ་གར་གྱི་པཎྜི་ཏ་ཆེན་པོ་རྡོ་རྗེ་སློབ་དཔོན་རྟོག་གེ་པ་རྣམས་ཀྱི་གཙུག་གི་ནོར་བུ་དུས་དེང་སང་འགྲན་ཟླ་མེད་པ།
སྙིང་རྗེ་ཆེན་པོས་ཐུགས་བརླན་པའི་ངང་ཚུལ་ཅན།
ཕྱོགས་སྣ་ཚོགས་ནས་འདུས་པའི་སྐྱེ་འགྲོ་རྣམས་ལ་ཆོས་དང་ཟང་ཟིང་གི་ཆར་གྱིས་ཚིམ་པར་མཛད་པ།
དཔལ་རྡོ་རྗེ་ཕག་མོའི་ཞབས་ཀྱི་ཆུ་སྐྱེས་ཀྱི་རྡུལ་ལ་རེག་པ་ཤཱཀྱའི་སྲས་པོ་རྒྱལ་བའི་སྡེའི་ཞལ་སྔ་ནས་དང་།
བོད་ཀྱི་ལོ་ཙྪ་བ་ཤཱཀྱའི་དགེ་སློང་དྷརྨ་ཡོན་ཏན་གྱིས་མཉན་ཅིང་བསྒྱུར་བའོ།།།། 
ཕྱིས་གང་ཟག་ཆོས་ཀྱི་སྤྱན་ཅན་དཔལ་མཆོག་དང་པོའི་རྡོ་རྗེའི་བཀའི་ཚུལ་དང་ཡང་བསྟུན་ཏེ་ཞུ་གཏུགས་ལེགས་པར་བྱས་སོ།། 
མཁའ་མཉམ་བདེ་རྫོགས་སྣ་ཚོགས་སྤྲུལ་པ་སངས་རྒྱས་རྣམས་ཀྱི་སྐུ།། 
དེས་གསུངས་དྲི་མེད་སྣ་ཚོགས་གདུལ་བྱའི་བསམ་དབང་གིས།། 
གསུང་གཅིག་གིས་ཀྱང་སྣ་ཚོགས་དོན་མང་སྟོན་པས་དཔྱད་པ་དཀའ།། 
དེ་ལྟར་ཡིན་ཡང་ཇི་ལྟར་མི་བདག་ཤིང་རྟ་ཆེར་ཞུགས་ནས།། 
གཡུལ་ངོར་འཇུག་དུས་རྐང་གིས་བགྲོད་རྣམས་འཐབ་པར་མི་བརྩོན་ནམ།། 
དེ་བཞིན་སྔོན་གྱི་མཁས་པ་ཆེན་པོ་རྣམས་ཀྱི་རྗེས་འབྲངས་པས།། 
ཁོ་བོས་གཞན་དོན་ནུས་པ་མིན་ནའང་ཕན་པའི་བསམ་པས་བསྒྱུར།། 
འདི་ལ་གཞུང་དང་བླ་མའི་མ་ཡིན་རང་གི་བློ་གྲོས་སྐྱོན་གྱིས་ནི།། 
སྒྲ་དོན་འགལ་བར་གྱུར་པ་བཅོམ་ལྡན་དཔའ་བོ་རྣལ་འབྱོར་མ་རྣམས་དང་།། 
མཁའ་འགྲོའི་ཚོགས་དང་བསྟན་དགའི་ལྷ་རྣམས་མཁས་པ་རྣམས་ཀྱིས་བཟོད་པར་རིགས།། 
འདི་ལས་ཐོབ་པའི་དགེ་བ་དྲི་མེད་ཅུང་ཟད་དེས།། 
འགྲོ་ཀུན་རྡོ་རྗེ་འཆང་གི་གོ་འཕང་ཐོབ་གྱུར་ཅིག།
བདག་གིས་སྲོལ་བཏོད་ཙམ་འདི་ལ།། 
སྒྲ་དོན་འཇུག་པ་མཁྱེན་རྣམས་ཀྱི།། 
སྐད་གཉིས་སྨྲ་བས་གཟིགས་པ་ན།། 
སྐྱོན་དུ་གྱུར་སྣང་བཅོས་པར་ཞུ།། 
ཕྲག་དོག་སྒོ་ནས་མི་འཕྱ་ཞིང་།། 
རྗེས་སུ་ཡི་རང་བ་ཡང་མཛོད།། 
རྫོགས་སོ།།།། 
