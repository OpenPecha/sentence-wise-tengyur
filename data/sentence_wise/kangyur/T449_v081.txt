༄༅།། རྒྱ་གར་སྐད་དུ།
ས་མཱ་ཛ་པ་ར་མཱ་ཐ་སརྦ་ཀརྨོད་ཡ་ཨུཏྟ་རཏནྟྲ་རཱ་ཛ།
བོད་སྐད་དུ།
ཕྲིན་ལས་ཐམས་ཅད་འབྱུང་བ་འདུས་པ་དོན་དམ་པ་ལས་ཕྱི་མའི་རྒྱུད་ཀྱི་རྒྱལ་པོ།
སྒྲོལ་མ་ལ་ཕྱག་འཚལ་ལོ།། 
དེ་ནས་བཅོམ་ལྡན་འདས་ཆེན་མོ།
དེ་བཞིན་གཤེགས་པ་ཐམས་ཅད་ཀྱི་བཙུན་མོའི་མཆོག།
དམ་ཚིག་སྒྲོལ་མ་ཞེས་བྱ་བ།
དེ་བཞིན་གཤེགས་པ་དང་།
རྡོ་རྗེ་དང་།
རིན་པོ་ཆེ་དང་།
པདྨ་དང་།
ལས་ཀྱི་རིགས་ཐམས་ཅད་ཀྱི་བདག་པོ།
རྒྱུ་བ་དང་མི་རྒྱུ་བའི་བྱེད་པ་པོ།
བརྟན་པ་དང་གཡོ་བའི་རང་བཞིན།
གསང་བ་བས་ཆེས་ཤིན་ཏུ་གསང་བ།
གསང་བ་ཆེན་པོས་དབང་ཕྱུག་མས།
བདག་ཉིད་ཀྱི་རྡོ་རྗེའི་མིང་འདི་རྣམས།
ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ།། 
བཅོམ་ལྡན་འདས་ན་སྒྲོལ་མ།
རྡོ་རྗེ་མ།
དམ་ཚིག་སྒྲོལ་མ།
རྡོ་རྗེ་རྣལ་འབྱོར་མ་ཆེན་མོ།
ཡེ་ཤེས་ལྔས་བརྒྱན་པ་མ།
སངས་རྒྱས་ཐམས་ཅད་ཀྱིས་དབང་བསྐུར་མ།
ཡེ་ཤེས་ཀྱི་དཀྱིལ་འཁོར།
ཟླ་བའི་བདེ་མ།
ངོ་མཚར་བདེ་མ།
སྐུ་དང་གསུང་དང་ཐུགས་ཀྱི་འདོད་མ།
ཕུང་པོའོ་བདག་མོ།
སྐྱེ་མཆེད་ཀྱི་བདག་མོར་གྲུར་བ།
འབྱུང་བ་རྣམས་རབ་ཏུ་ཐོབ་པ།
ཡུལ་དང་བྲལ་བའི་རང་བཞིན།
རྒྱུད་ཀུན་གྱི་དབང་ཕྱུག་མ།
ཡེ་ཤེས་རྣམ་པ་ལྔས་བྱང་ཆུབ་པ།
རྡུལ་དང་བྲལ་བ།
དྲི་མ་མེད་པ།
གསང་སྔགས་ཆེན་པོ།
ཤིན་ཏུ་ཕྲ་བ།
མཚན་དང་དཔེ་བྱད་རྣམས་ཀྱིས་སྤྲས་པ།
དག་བྱེད།
དག་བྱེད་ཆེན་མོ།
ལས་ཐམས་ཅད་འགྲུབ་པར་བྱེད་པ།
འདོད་པ་ཐམས་ཅད་རབ་ཏུ་སྦྱིན་པ།
ཡི་གེ་བཅུའི་སྒྲ་སྒྲོག་པ།
སྒྲ་སྒྲོག་དགྱེས་མ།
གདུང་མ།
མྱུར་མ།
རྣམ་པར་ཤེས་པ་ཡོངས་སུ་དག་པ།
སྲ་ཞིང་བདེ་བ།
ཡེ་ཤེས་སྙིང་པོ།
བདེ་བ་ཆེན་མོའོ།
དེ་ལ་འདི་ནི་རྣལ་འབྱོར་མ་རྣམས་ཀྱི་དམ་ཚིག་གི་གནས་སོ།། 
དེ་སྐད་ཀྱང་བཀའ་བསྩལ་ཏོ།། 
དེ་ནས་ཧེ་རུ་ཀའི་དཀྱིལ་འཁོར།། 
འདོད་པ་ཐམས་ཅད་རབ་ཏུ་སྒྲུབ།། 
དཀྱིལ་འཁོར་རྣམས་ཀྱི་མཆོག་གྱུར་གསུངས།། 
མ་མོ་འདུས་པ་ཉམས་དགའི་གནས།། 
ཨཱ་ལི་ཟླ་བ་ཀཱ་ལི་ཉི།། 
ཧཱུྃ་གི་ཡེ་ཤེས་རྡོ་རྗེ་སེམས།། 
ཕྱོགས་བཅུའི་དཀྱིལ་འཁོར་རྣམས་སྤྲོ་བ།། 
སྔགས་འདིའི་མགོན་པོ་བསྐུལ་བར་བྱའོ།། 
ཨོཾ་བཛྲ་སྭཱ་ཏཱ་ཛཿ་ཧཱུྃ་ཝཾ་ཧོཿ་སུ་ར་ཏ་སྟཾ་དྲི་ཤྱ་ཧོཿ་རྡོ་རྗེ་ཞེ་སྡང་བདག་ཉིད་ནི།། 
ནག་པོ་ཧཱུྃ་སྒྲོག་སིནྟཱུའི་མིག།
རྡོ་རྗེ་ཐོད་པས་ལག་བྲེལ་བ།། 
རྩེ་གསུམ་སྲིན་པོའི་མགྲིན་པ་བཙིར།། 
ཁྲོ་མོའི་དབང་ཕྱུག་སྐུ་ལ་འཁྱུད།། 
མི་ལྤགས་རློན་པའི་ན་བཟའ་བཅས།། 
སྐྲ་སེར་གྱེན་དུ་འཁྱིལ་བའོ།། 
གོ་རཱི་ཙོ་རཱི་རབ་རྨོངས་དང་།། 
རོ་ལངས་སྤོས་མོ་ཟ་ནུས་མ།། 
དུར་ཁྲོད་མ་དང་གཏུམ་མོ་རྣམས།། 
སྔོ་དང་སེར་མོ་བཙོད་ཀྱི་མདོག།
གནག་དང་དམར་སེར་ལྗང་གུ་དང་།། 
སྔོ་སངས་དེ་བཞིན་སེར་སྐྱའོ།། 
གཽ་རཱི་ཀང་རུས་དབྱུག་པ་དང་།། 
ཐོད་པ་གཡས་དང་གཡོན་པ་བསྣམས།། 
ཙཽ་རཱི་མདའ་གཞུ་འགེང་བྱེད་མ།། 
རབ་རྨོངས་རྒྱལ་མཚན་ཐོད་པ་འཛིན།། 
རྡོ་རྗེ་དང་ནི་བྱིས་པའི་རོ།། 
རོ་ལངས་མ་ཡི་གཡས་གཡོན་ནའོ།། 
སྦོས་མོས་རྒྱུ་མ་འདྲེན་པར་བྱེད།།
ཟ་ནུས་རྡོ་རྗེ་ཐོད་པའོ།། 
སྙིང་དང་སྙིང་གིས་བཀང་བ་ཡི།། 
ཐོད་པས་བྲེལ་བ་དུར་ཁྲོད་མ།། 
མགོ་དང་ལུས་འཛིན་གཏུམ་མོའོ།། 
ཨོཾ་ཛྭ་ལ་ཛྭ་ལ་བྷྱོཿ་ཧཱུྃ་ཧཱུྃ་ཧཱུྃ་སྙིང་པོའོ།། 
ཨོཾ་ཨེ་ཧྱེ་ཧི་རུ་ལུ་རུ་ལུ་ཛཿ་ཧཱུྃ་བྃ་ཧོཿ་ཨོཾ་བཛྲ་ཌཱ་ཀི་ནཱི་བྷྱོཿ་ཨཱ་ཀརྵ་ཡ།
པྲ་བེ་ཤ་ཡ།
པྲ་བེ་ཤ་ཡ།
བནྡྷ་ཡ།
བནྡྷ་ཡ།
ཏོ་ཥཱ་ཡ།
ཏོ་ཥཱ་ཡ།
མོ་ཧ་ན།
མོ་ཧ་ན།
སརྦ་བཛྲ་ཌཱ་ཀི་ནཱི་ནཾ་ཧྲྀ་ད་ཡ་ཧཱུྃ་ཕཊ།
ཛཿ་ཛཿ་ཧཱུྃ་བཾ་ཧོཿ་ཊཀྐི་ཧཱུྃ་ཛཿ་དགུགས་པའི་སྔགས་སོ།། 
ཨོཾ་ཤྲཱི་ཧེ་རུ་ཀ་མ་ཧཱ་བཛྲ་སརྦ་དུཥཱནྶ་མ་ཡ་མུ་ཏྲ་པྲ་བྷཉྫཀ་ཧཱུྃ་ཕཊ།
ཟིལ་གྱི་གནོན་པའི་སྔགས་སོ།། 
ཨོཾ་པ་ཌ་པ་ཨཱ་ཀརྵ་ཡ།
པྲ་བེ་ཤ་ཡ་པྲ་བེ་ཤ་ཡ།
བནྡྷ་ཡ་བནྡྷ་ཡ།
ཏོཾཥཱ་ཡ།
ཏོ་ཥཱ་ཡ།
སརྦ་བཛྲ་ཌཱ་ཀི་ནཱི་ནཾ་ཧྲྀ་ད་ཡཾ།
ཧོ་ཧ་ཧི་ཧི་ཨོཾ་ཨཱཿ་ཧཱུྃ།
དབང་དུ་སྡུད་པའོ།། 
ཤ་ཆེན་མས་བ་ལང་ཤ།། 
ཁྲག་བཅས་ཧེ་རུ་ཀ་མཆོད་ན།། 
ཧེ་རུ་ཀ་དགྱེས་དངོས་གྲུབ་མཆོག།
དུར་ཁྲོད་ཆེན་པོར་སྩོལ་བར་མཛད།། 
ཡང་གསུངས་པ།
ཁྲུ་ནི་ཉི་ཤུའི་ཚད་ལྡན་པ།། 
སྐུ་ཡི་དཀྱིལ་འཁོར་བྲི་བར་བྱ།། 
དབུས་སུ་གཟུགས་བརྙན་དགོད་པར་བྱ།། 
ཞལ་བཞི་གསེར་གྱི་མདོག་ལྟ་བུ།། 
རྡོ་རྗེ་ཞགས་པ་བདུང་དང་མདའ།། 
ལྕགས་ཀྱུ་ཨུཏྤལ་དང་གཞུ།། 
དེ་བཞིན་གདུག་ལ་སྡིགས་མཛུབ་མཛད།། 
པདྨ་ཟླ་བའི་གདན་ལ་བཞུགས།། 
ཡི་གེ་བཅུ་བའི་གདན་ལས་སྐྱེས།། 
མེ་ཏོག་མ་དཀར་དེ་བཞིན་དུ།། 
སྤོས་མ་གནག་ཅིང་མར་མེ་མ།། 
སེར་མོ་དྲི་མ་ཁ་དོག་དམར།། 
གནོད་མཛེས་མ་དང་རྣལ་རྒྱལ་མ།། 
སྒོ་བཞིར་ལྕགས་ཀྱུ་ལ་སོགས་དགོད།། 
ཡང་གསུངས་པ།
ཧཱུྃ་གི་ཡེ་ཤེས་ཧཱུྃ་འདོན་མ།། 
རྡོ་རྗེ་ཕག་མོ་རྣམ་པར་བསྒོམ།། 
རབ་ཁྲོས་ཕག་གི་གདོང་ལྡན་མ།། 
རྡོ་རྗེ་ཐོད་པ་ལག་ན་ཐོགས།། 
གར་གྱི་རོལ་ལྡན་བསྒོམས་བྱས་ན།། 
ཡི་གེ་ཧཱུྃ་གི་སྦྱོར་བཟླས་པས།། 
འོད་གསལ་བར་ནི་བྱེད་པ་དང་།། 
བགེགས་དང་ནད་རྣམས་འཇོམས་པའོ།། 
དེ་ལ་འདི་ནི་དཀྱིལ་འཁོར་རོ།། 
ཆོས་རྣམས་རང་བཞིན་འགྱུར་བ་མེད།། 
འདི་ཡི་ཡེ་ཤེས་རྡོ་རྗེ་རྟག།
གཟོད་ནས་ཞི་བ་གཉིས་སུ་མེད།། 
ནམ་མཁར་ནམ་མཁའ་ཇི་ལྟ་བའོ།། 
དཔའ་བོ་ཆེན་པོ་འཁོར་ལོའི་རིག་པས་དེ་སྐད་ཅེས་བཀའ་སྩལ་ཏོ།། 
ཟབ་དང་རྒྱ་ཆེའི་རང་བཞིན་ནོ།། 
ཆོས་རྣམས་ཐམས་ཅད་མ་སྐྱེས་པ།། 
གཟུངས་དང་འཛིན་པ་རྣམ་སྤངས་པ།། 
གང་རྣམས་སྒྱུ་མའི་རང་བཞིན་ཅན།། 
དཔའ་བོ་ཆེན་པོ་རྡོ་རྗེ་འཛིན་པས་དེ་སྐད་ཅེས་བཀའ་སྩལ་ཏོ།། 
ཆོས་རྣམས་ཐམས་ཅད་མཉམ་པ་ཉིད།། 
རང་བཞིན་མེད་ཅིང་གནས་པ་མེད།། 
དབྱེར་མེད་བརྗོད་པ་དང་བྲལ་བ།། 
སེམས་ཅན་དག་པ་སྙིང་རྗེ་ཅན།། 
དཔའ་བོ་ཆེན་པོ་རྡོ་རྗེ་ཉམས་དེ་སྐད་ཅེས་བཀའ་སྩལ་ཏོ།། 
འདི་ནི་བདེ་ཆེན་དམ་པ་སྟེ།། 
འཕེལ་དང་བྲི་བ་ཡོད་མ་ཡིན།། 
རྒྱུ་དང་འབྲས་བུ་རྣམ་འཕྲུལ་བ།། 
ཐམས་ཅད་རྟེན་ཅིང་འབྱུང་བའོ།། 
དཔའ་པོ་ཆེན་པོ་འཇིག་རྟེན་དབང་ཕྱུག་གིས་དེ་སྐད་ཅེས་བཀའ་སྩལ་ཏོ།། 
བདེན་པ་མ་ཡིན་རྫུན་མ་དངོས།། 
འགྲོ་འདིར་རང་བཞིན་ཡང་དག་པ།། 
ཇི་ལྟར་ཆུ་དང་ཆུ་རླབས་བཞིན།། 
མཆོག་ཏུ་དགའ་བ་བདག་མེད་པའོ།། 
དཔའ་བོ་ཆེན་པོ་རལ་གྲིའི་དམ་ཚིག་གིས་དེ་སྐད་ཅེས་བཀའ་སྩལ་ཏོ།། 
དེ་ནས་རྡོ་རྗེ་སྙིང་པོ་སོགས།། 
སྔགས་རྣམས་བཞེངས་ཤིང་ཕྱག་འཚལ་ཏེ།། 
དམ་ཚིག་ཆེན་མོ་རྣལ་འབྱོར་མ།། 
གཙོ་མོ་ཆེ་ལ་འདི་སྐད་ཞུས།། 
ཨེ་མའི་ངོ་མཚར་ལས་བྱུང་བ།། 
ནམ་མཁའ་ནམ་མཁའི་རང་བཞིན་ལས།། 
སྣ་ཚོགས་ཆོས་ཀུན་འབྱུང་བ་ནི།། 
རྡོ་རྗེ་རྒྱལ་མོ་ཅི་ཞིག་ལགས།། 
ཉོན་ཅིག་རྡོ་རྗེའི་ཇི་བཞིན་ཉོན།། 
བདག་ཏུ་ལྟ་བ་བཟློག་པའི་ཕྱིར།། 
རྒྱལ་བ་རྣམས་ཀྱིས་སྟོང་པ་བསྟན།། 
སྟོང་པ་མ་ཡིན་མི་སྟོང་མིན།། 
ཐོགས་མེད་བསགས་པའི་བག་ཆགས་ཀྱིས།། 
སྣ་ཚོགས་བཞི་དང་དབང་པོ་དང་།། 
གཟུགས་དང་སྒྲ་དང་རོ་ལྡན་པ།། 
དྲི་དང་རེག་བྱ་དང་ལྡན་ལུས།། 
ཕྱི་དང་ནང་དུ་རྣམ་གནས་པ།། 
ཐམས་ཅད་སེམས་ཀྱི་རྣམ་སྤྲུལ་ལོ།། 
འབྱུང་བ་རྣམས་དང་ཡུལ་མེད་དེ།། 
སེམས་ཉིད་ཀྱི་རོལ་སྣང་བའོ།། 
ཀུན་རྫོབ་ཏུ་ནི་འཇིག་རྟེན་ཡོད།། 
དམ་པའི་དོན་དུ་གཞན་དག་མེད།། 
ནང་གི་བདེ་བ་རང་རིག་པ།། 
གསལ་བའི་དངོས་པོ་འདི་ཁོ་ན།། 
སྲིད་མེད་མྱ་ངན་འདས་པ་མེད།། 
ཁམས་མེད་རྣམ་པར་ཤེས་པ་མེད།། 
དངོས་པོ་མེད་ཅིང་སྒོམ་པ་མེད།། 
རྒྱ་མཚོ་ལྟ་བུ་དེ་བཞིན་ཉིད།། 
སྡིག་དང་བསོད་ནམས་བྱ་ལས་འདས།། 
གཅིག་དང་དུ་མའི་དངོས་ཀྱང་མིན།། 
ཐམས་ཅད་དངོས་པོ་གཅིག་གྱུར་པ།། 
ཡེ་ཤེས་གཅིག་ཉིད་རྣམ་པར་སྤྲོ།། 
སྡིག་བསྔལ་བདེ་བ་ཡུལ་རྣམས་ཤེས།། 
ཀུན་ལས་འདས་པའི་བདེ་ཆེན་པོ།། 
བྱ་བ་མེད་ཅིང་བྱེད་པོ་མེད།། 
མ་དཀྲུགས་རང་བཞིན་དག་པའོ།། 
འདོད་ཆགས་མེད་ཅིང་ཆགས་བྲལ་མེད།། 
དབུ་མར་དམིགས་པར་མི་འགྱུར་རོ།། 
འདོད་ཆགས་ཆེན་པོའི་ཡེ་ཤེས་འདིས།། 
ཆགས་ལྡན་རྣམས་ལ་བྱང་ཆུབ་སྟེར།། 
འཁོར་བ་སེམས་ཉིད་ཕྱི་རོལ་དངོས་པོ་མེད།། 
སེམས་ལས་གཞན་དུ་བྱང་ཆུབ་ཡོང་མ་ཡིན།། 
སྲིད་དང་ཞི་བ་རོ་བྲལ་སྙིང་པོ་མེད།། 
རང་སེམས་སྙིང་རྗེའི་བདག་ཉིད་མགོན་འདིར་ཡོད།། 
དེ་ནས་དེ་བཞིན་གཤེགས་པ་ཐམས་ཅད་ཀྱི་སྔགས་དང་རྒྱུད་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
འདི་སྐད་ཅེས་བཀའ་སྩལ་ཏོ།། 
ཨོཾ་མ་ཎི་པདྨེ་ཧཱུྃ་ཕཊ་སྭཱ་ཧཱ།
ཨོཾ་སརྦ་བུདྔྷཌཱ་ཀི་ནཱི་ཡེ་ཝརྞ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ།
ན་མོ་བྷ་ག་ཝ་ཏེ་མེ་རུ་ཤི་ཁར་ཀྐུཊ་པྲ་བྷ་རཱ་ཛཱ་ཡ།
ཏ་ཐཱ་ག་ཐཱ་ཡ།
ཨརྷ་ཏེ་སམྱ་སྶོ་བུདྡྷཱ་ཡ།
ཏ་རྱ་ཐཱ།
ཨོཾ་མེ་རུ་མེ་རུ་མ་ཧཱ་མེ་རུ་ཡེ་སྭཱ་ཧཱ།
ཨོཾ་ཨཱཿ་མཻ་ཏྲི་ཡེ་ཧཱུྃ་སྭཱ་ཧཱ།
ཨོཾ་བཛྲ་ཏཱིཀྵྞ་དྡྷཱིཿ་ཨོཾ་པི་ཙི་པི་ཙི་པྲ་ཛྙཱ་ཝདྡྷ་ནི།
ཛྭ་ལ་ཛྭ་ལ་མེ་དྷ་ཝརྡྡྷ་ནི།
དྷི་རི་དྷི་རི་བུདྡྷི་ཝརྡྡྷ་ནི་སྭཱ་ཧཱ།
ཨོཾ་ཛམྦྷི་མོ་ཧེ་སྭཱ་ཧཱ།
ཨོཾ་ཏཱ་རེ་ཏུ་ཏྟཱ་རེ་ཏུ་རེ།
མ་དྷ་ནཾ།
དེ་ཧི་དེ་ཧི་སྭཱ་ཧཱ།
ཨོཾ་ཏཱ་རེ་ཏུ་ཏྟཱ་རེ་ཏུརེ་སནྡ་རཱ་ཎི་ཧྲཱིཿ་སྭཱ་ཧཱ།
ཨོཾ་ཀུ་རུ་ཀུ་ལླེ་ཧྲཱིཿ་སྭཱ་ཧཱ།
ཨོཾ་བཛྲ་ཙཎྜ་སརྦ་དུཥྟཱནྟཱ་ཀ་ཧ་ན་ད་ཧ་པ་ཙ་ཧཱུྃ་ཕཊ།
ཨོཾ་ནི་ལམྦར་དྷ་ར་བཛྲ་པཱ་ཎི་རཱ་ཛྙཱ་པ་ཡ་ཏི་ཧཱུྃ་ཕཊ།
ཨོཾ་ཛི་དྷི་ཀ་ཐ་མ་ནོ་ཧ་ར་སརྦ་དྷ་ན་པཊྚརཏྣོ་ཧཱུྃ་ཛུཾ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཨོཾ་མ་ནོ་ཧ་ར་ཧ་ར།
ཨོཾ་ཨངྐུ་ཤ་ཨངྐུ་ཤ་ཧྲིཿ་ཧྲིཿ་ཧྲིཿ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཨོཾ་ཧ་ཡ་གྲྭི་བ་ཧྲཱིཿ་ཨ་ཧཾ་ཨ་ཧཾ།
ཨཾ་ཨཾ་ཧཱུྃ་ཧཱུྃ་སྭཱ་ཧཱ།
ཨོཾ་མ་ཧཱ་ཀཱ་ལ་ཧ་ནཧ་ན་བཛྲེ་ཎ་ཀརྱཾ་ཀུ་རུ་ཀུ་རུ་སྭཱ་ཧཱ།
ན་མོ་རཏྣ་ཏྲ་ཡཱ་ཡ།
ན་མོ་མ་ཎི་བྷ་དྲཱ་ཡ།
མ་ཧཱ་ཡཀྵ་སེ་ནཱ་པ་ཏ་ལེ།
ཨོཾ་ཧྲཱི་ཏྃ་ཀྵྃ་ཛཾ་ཧཱུྃ་ཧ།
དི་བྱ་རཏྣཽ་བ།
བ་རི་ཤ་ན།
ཨར་པ་ཀ་ད་པ་ཡ་ཤ།
ས་མ་ཡ།
མ་ནུ་སྨ་ར་ཡ་ཧྲཱིཿ་ཧཱུྃ་ཕཊ།
ཨོཾ་མྃ་དི་རི་དི་རི་ཙཎྜ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཨོཾ་ཀཾ་ག་ན་བ་ཏི་མ་མརཏྣ་སིདྡྷ་ག་ག་ག་ག་ག་ག་ག་ག་ག་ན་བ་ཏི་སྭཱ་ཧཱ།
ཨོཾ་ག་ག་ན་བཾ་ཧོ་ཡཾ་ཛཿ་ག་ནཱ་བཾ་ཧྲཱིཿ་ཡཾ་ཛཿ་ཉི་མའི་གདན་ལ་ཡང་དག་གནས།། 
བགྲང་ཕྲེང་པདྨ་དམར་པོ་བསྣམས།། 
གོས་དཀར་མོ་ཡིས་མགུལ་ནས་འཁྱུད།། 
འཇིག་རྟེན་དབང་ཕྱུག་བསྒོམས་པར་བྱ།། 
གྲི་གུག་ཐོད་པ་ལག་ན་ཐོགས།། 
ཕག་མོ་རབ་ཁྲོས་ཁཊྭཾ་བསྣམས།། 
མཛེས་མ་ཡ་བའི་མེ་ཏོགམཚུངས།། 
དཀར་མོ་ཕྱུགས་བདག་ཞབས་ཀྱིས་མནན།། 
གསེར་མདོག་མཚན་རྣམས་ཀུན་རྫོགས་ཤིང་།། 
བདུད་འདུལ་ཕྱག་རྒྱས་ཟིལ་གནོན་པ།། 
གཽ་ཏཾ་བྱང་ཆུབ་ཆེན་པོར་བསྒོམ།། 
མགོ་བྲེགས་རྟུལ་ཞུགས་ཆེན་པོའོ།། 
བྱུང་ཆུབ་མཆོད་རྟེན་སྤྱི་བོར་འཛིན།། 
ཀླུ་ཤིང་དང་ནི་མཆོག་སྩོལ་ཕྱག།
དོང་ཀའི་མེ་ཏོག་ལྟར་མཛེས་པ།། 
སངས་རྒྱས་རིག་མ་བཅས་ཏེ་བརྟག།
མདོག་དཀར་འཇམ་པའི་རྡོ་རྗེ་ནི།། 
རལ་གྲི་གླེགས་བམ་ཕྱག་ན་བསྣམས།། 
ལྟེ་བར་རང་སྔགས་འཁོར་ལོ་བཅས།། 
གཞོན་ནུའི་ཚུལ་ཅན་བསྒོམ་པར་བྱ།། 
ཟླ་བ་ལྟར་དཀར་མཆོག་སྦྱིན་དང་།། 
པོ་ཏིས་མཚན་པའི་ཆུ་སྐྱེས་བཅས།། 
བསྒོམས་ནས་ཤུ་དག་དང་བཅས་པའི།། 
སྐྱུར་པོ་འཐུང་བས་བློ་གྲོས་སྟེང་།། 
རིན་ཆེན་བུམ་པ་སྙེ་མ་བཅས།། 
གང་གི་ལག་ན་ཉེར་གནས་པ།། 
གསེར་ཅན་སྒྲོལ་མ་བསམ་བྱས་ནས།། 
ཡིད་བཞིན་ནོར་བུའི་སྤྲིན་དུ་འགྱུར།། 
དཔག་བསམ་ཤིང་རྟེན་ཡལ་ག་དང་།། 
ནོར་བུའི་འབྲས་བུ་འཛིན་པ་ནི།། 
གསེར་གྱི་ཕུག་ལ་གནས་པར་བསམ།། 
ཉི་མ་འཆར་ཀ་སར་བའི་མདོག།
ལྕགས་ཀྱུ་ཨུཏྤལ་དམར་པོ་བསྣམས།། 
སྒེག་འཆང་དུ་མས་རྣམ་བརྒྱན་པ།། 
དབང་དུ་བྱེད་མ་བསམ་པར་བྱ།། 
དམར་པོ་ཕྱག་ནི་བཞི་པ་སྟེ།། 
མདའ་དང་གཞུ་ནི་འཛིན་པའི་མཆོག།
ལྕགས་ཀྱུ་ཨུ་ཏྤལ་ཕྱག་ན་བསྣམས།། 
ཀུ་རུ་ཀུལླེ་བསམ་པར་བྱ།། 
རྡོ་རྗེ་འཆང་བ་གདན་གནོད་པ།། 
སྔོ་སངས་ཡིད་ཙམ་ཁྲོ་བ་སྟེ།། 
སྒྲུབ་པོས་མདུན་དུ་བཞག་ནས་ནི།། 
མཚན་བརྒྱད་པོ་ནི་བརྗོད་པར་བྱ།། 
ནག་པོ་མི་སྡུག་རྡོ་རྗེ་ཅན།། 
བརླ་གཉིས་བར་དུ་མཁའ་ལྡིང་ནི།། 
དུག་ཅན་ཨེ་ཛག་ག་ར་འཇོམས།། 
སྡིགས་བྱེད་ལག་ན་རྡོ་རྗེ་བསྒོམ།། 
མདོག་བཟང་ཀཱ་མ་དྷེ་ནུའི་བ།། 
པི་ཅུ་ར་འབྲས་སྙེ་མ་འཛིན།། 
བུམ་པ་ལ་གནས་གནོན་སྦྱིན་མོ།། 
མ་རྐ་ཊ་བཅས་བསམ་པར་བྱ།། 
པདྨ་རཱ་གའི་འོད་དང་མཉམ།། 
ཀྱོ་བ་ནེའུ་ལེའི་རྐྱལ་བ་ཅན།། 
ནོར་རྒྱུན་མ་ནི་རྣམ་པར་བསྒོམས།། 
ངེས་པར་དབང་དུ་བྱེད་པ་ཡིན།། 
ཁྲོ་བོའི་རྒྱལ་པོ་རྟ་མགྲིན་ནི།། 
ཁྱི་གདོང་རྡོ་རྗེ་ལྷ་མོ་བཞི།། 
བསྒོམས་ན་གདུག་པ་ཀུན་འདུལ་བའི།། 
གཟི་བརྗིད་རྟ་མཆོག་མཚུངས་པར་འགྱུར།། 
ཡང་ན་ནག་པོ་དམར་དང་དཀར།། 
རྡོ་རྗེ་དབྱུག་ཏོ་བཅས་རལ་གྲི།། 
ཐོད་པ་ཞགས་པ་ཐལ་མོར་བཅས།། 
མཁའ་ལྡིང་རྒྱལ་པོ་རྣམ་པར་སྤྲོ།། 
ཕྱག་གཡོན་དབྱིག་ཐོ་འཛིན་བྱས་ནས།། 
ནོར་རྒྱས་ཚངས་པ་བཅས་གཟིར་བ།། 
བསྒོམས་ན་དུག་རྣམས་སྐྱོད་པ་དང་།། 
སྣ་ཚོགས་ལས་རྣམས་འགྲུབ་པར་འགྱུར།། 
མུན་པའི་སྐུ་ལུས་ཁྲག་འཛག་ཞལ།། 
གྲ་གྲི་ཐོད་བཅས་ཤ་ཟ་བ།། 
ཁ་ཊྭཱཾ་མགོ་བོའི་ཕྲེང་བས་བརྒྱན།། 
དུག་ཤིང་ལས་བྱས་མཆོད་པར་བྱ།། 
ཛཾ་བྷ་ལ་ནི་ནོར་སྒྲུབ་པ།། 
སེར་པོ་བི་ཛ་པུ་ར་འཛིན།། 
ནེའུ་ལེ་གཡོན་བསྣམས་བསྒོམས་བྱས་ནས།། 
ཆུ་སྦྱིན་དབང་པོ་བསྒྲུབ་པར་བྱ།། 
རབ་དམར་ཐོད་པོའི་གདན་ལ་གནས།། 
ཅང་ཏེའུ་ཐོད་པ་ཤས་གང་འཛིན།། 
རལ་བ་ཅན་ལ་བསྒོམས་བྱས་ནས།། 
ཤ་ཟ་མོ་རྣམས་མངག་གཞུག་འགྱུར།། 
གླང་པོ་སྤྲེའུ་རྒྱལ་བྱི་བའི་གཟུགས།། 
དགྲ་སྟ་ལ་ཕུག་ཕྱག་ན་བསྣམས།། 
ལྕགས་ཀྱུ་ཆང་སྣོད་བསྣམས་པ་ཡི།། 
ཕྱག་དྲུག་ཞབས་ནི་བཞི་བ་ལ།། 
ཆུང་མར་གཡོག་མོ་བཅས་བསྒོམ་ནས།། 
བགེགས་ཀྱི་རྒྱལ་པོ་མཆོད་པར་བྱ།། 
རབ་དམར་མཆེ་བ་གཙིགས་པ་ནི།། 
ཞགས་པ་ལྕགས་ཀྱུའི་རབ་སྦྱོར་བ།། 
འདི་ཡིས་བགེགས་རྣམས་འཇོམས་པ་དང་།། 
བློ་དང་དབང་དུ་བྱེད་པ་ཡིན།། 
ཧྲཱིཿ།
བྃ།
ཧཱུྃ།
མཻྃ།
དྡྷཱི།
ཨ།
ཏཱྃ།
ཏཱྃ།
ཏཱྃ།
ཧྲཱིཿ་ཧཱུྃ།
ཧཱུྃབྃ།
ཧྲཱིཿ།
ཧྃ།
ཧཱུྃ།
ཛཾ།
ཧྲཱིཿ།
བྃ།
བྃ།
བདག་ཉིད་ཧེ་རུ་ཀའི་སྦྱོར་བས།། 
གནོད་གནས་དབང་པོ་དམར་པོ་གཡས་བརྐྱངས་པས་བཞུགས་པ།
གནོད་སྦྱིན་མོ་ལ་འཇུག་པ་བསམ་ནས།
ཨོཾ་ཛམྦྷ་ལ་ཛ་ལེནྡྲ་ཡེ་དྷ་ནཾ་མི་དེ་ཌཱ་ཀི་ནཱི་ཛཱ་ལ་སཾ་བྷ་ར་སྭཱ་ཧཱ།
ཞེས་པ་འདིས་ཆུ་སྦྱིན་ན་ཁམས་གསུམ་གྱི་དབང་ཕྱུག་ཏུ་འགྱུར་རོ།། 
ཏཱྃ་ཡིག་ཡེ་ཤེས་ལས་སྐྱེས་པ།། 
ཞལ་བཞི་བ་ལ་ཤ་ཡི་མདོག།
ཕྱག་གཉིས་ཨུཏྤལ་ཕྱག་རྒྱ་ཅན།། 
ཕྲེང་བ་མདའ་ཆེན་འཁོར་ལོ་དང་།། 
རྒྱལ་མཚན་གཞུ་དང་བུམ་པ་འཛིན།། 
ལྷ་མོ་སྒྲོལ་མ་བསམ་པར་བྱ།། 
འཇིགས་པ་བརྒྱད་ལས་བསྲུང་བར་འགྱུར།། 
སྔགས་འདིས་བཟའ་བཅའ་རོར་བཅས་འབུལ།། 
ན་མཿ་སརྦ་བུདྡྷ་བོ་དྷི་སྭ་ཏྭཱ་ནཱཾ།
ཨ་པྲ་ཏི་ཧ་ཏ་ཤཱ་སནཱ་མྟཱ།
ཧེ་ཧེ་བྷ་ག་བ་ཏེ་མ་ཧཱ་ས་ཏྭ་སརྦ་བུདྡྷ་ཨ་བ་ལོ་ཀི་ཏེ།
མཱ་བི་ལ་མཱ་མཱ་བི་ལ་མཱ།
ཨི་དཾ་བ་ལི་གྲིཧྣ་པ་ཡ་ཧཱུྃ་ཧཱུྃ་ཧཱུྃ་སརྦ་བཾ་སཉྩ་རེ་སྭཱ་ཧཱ།
ཟླ་བ་ཉི་མ་སྨན་དང་དྲི།། 
མར་ཁུ་སྒྲོལ་མ་ལྷ་བཅས་པ།། 
རྣལ་འབྱོར་ལྡན་པས་བཟའ་བ་དང་།། 
ལྗོ་རི་དེ་བཞིན་གཏོར་མ་བྱ།། 
སྒྲོལ་མའི་གཟུགས་ཀྱིས་བུམ་པ་ལ་བཟླས་ཏེ་ནད་པ་ལ་བཀྲུས་ན་ནད་ལས་ཐར་བར་འགྱུར་རོ།།
ཐག་གུ་ལ་མདུད་པ་བྱས་ཤིང་།
ཤིང་བུ་ལ་བསྔགས་ལ་ཨ་ཞེས་བཟླས་པས་ཆོམ་པོ་བསྲུང་བར་འགྱུར་རོ།། 
ཕག་མོའི་སྔགས་འབུམ་བཟླས་ཏེ་དཀྱིལ་འཁོར་སིནྡྷུ་རས་བྱུགས་པ་བྱས་ལ།
ཨོཾ་ཨ་བཛྲ་ན་ར་ཀ་ཧྲཱི་ཁཾ་ཧཱུྃ་ཕཊ།
ཅེས་པ་ཞག་བདུན་གྱིས་རྨི་ལམ་དུ་ཞལ་སྟོན་པར་འགྱུར་རོ།། 
སྒྲོལ་མ་དམར་མོའི་རྣལ་འབྱོར་ལ་གནས་པས་སྐར་མ་རྒྱལ་ལ་མཆོད་རྟེན་དམར་པོ་བྱས་ལ།
ཚེས་བརྒྱད་ལ་ཨུཏྤལ་གྱི་འཁོར་ལོ་ཁ་སྦྱོར་བྱས་ལ་བུམ་པར་བཅུག་ནས་བསྐུལ་བ་དང་བཅས་བཟླས་པས་གང་དབང་དུ་བྱ་བ་དེ་འོང་བར་འགྱུར་རོ།། 
བྱམས་པའི་སྔགས་ཀྱིས་བཟླས་པའི་ཆུས་འཁྲུད་པ་དང་ས་དཀར་ལ་བཟླས་ཏེ་རི་ལུ་བྱས་པ་དང་སྲུང་སྐུད་བྱས་པ་དེ་དག་ནི་ནད་གདོན་ལས་ཐར་བ་དང་།
མཚམས་མེད་པ་བྱས་པའང་ངན་འགྲོ་ལས་ཐར་བར་འགྱུར་རོ།། 
ཀུ་རུ་ཀུལྤེའི་རྣལ་འབྱོར་ལ་གནས་པས་གཙང་བོའི་ཆུ་ཟངས་མའི་སྣོད་དུ་བླངས་ཏེ་དེ་ལ་གནོད་སྦྱིན་མོ་རིན་པོ་ཆེ་དང་ལྕགས་ཀྱུ་འཛིན་པ་བསམས་ནས།
ཨོཾ་ཨུཥྞི་ཥ་ཡ་དྷ་ར་དྷ་ར་དྷི་རི་དྷི་རི་སྭཱ་ཧཱ།
ཨོཾ་ཛམྦྷེ་མོ་ཧེ་ཧྲྀ་ད་ཡཾ་ཝརྡྷ་ནི་ཧཱུྃ་ཧཱུྃ་ཕཊ།
ནངས་པར་སུམ་བརྒྱ་བཟླས་ནས་ཁྲུས་བྱས་ན་ཐམས་ཅད་དབང་དུ་འགྱུར་རོ།། 
ལྷ་མོ་བ་ཏ་ལཱི་སེར་མོ་ལྕགས་ཀྱུ་དང་ཞགས་པ་འཛིན་པ་བསམས་ནས།
ཨོཾ་བ་ཏ་ལཱི་པུ་ཏྲ་སིདྡྷི་ཧཱུྃ་ཕཊ།
ཅེས་བཟླས་པས་རིགས་རྒྱུད་འཕེལ་བར་འགྱུར་རོ།། 
སརྦ་ཛ་ཡ་དངུལ་ཆུར་བཅས་པ་རྣ་བར་བཞག་ན་མཚོན་གྱིས་ཆོད་པར་མི་འགྱུར་རོ།། 
རང་ཉིད་གདུགས་དཀར་མོ་ཅན་དུ་བསྒོམས་ནས།
ཏདྱ་ཐ།
ཨོཾ་ཨ་ན་ལེ།
ཨ་ན་ལེ།
ཁ་ས་མེ།
ཁ་ས་མེ།
བ་རབ་ར།
སཽ་མེ་སཽ་མེ།
སརྦ་བུདྡྷ་དྷིཥྛ་ནཱ་དྷིཥྛི་ཏེ་སརྦ་ཏ་ཐཱ་ག་ཏ་ཨུཥྚི་ཥ་སི་ཏཱ་ཏ་པ་ཏྲེ་ཧཱུྃ་ཕཊ།
ཧཱུྃ་མ་མ་ཧཱུྃ་ནི་སྭཱ་ཧཱ།
ཞེས་བཟླས་པས་བར་དུ་གཅོད་པ་ཐམས་ཅད་བཟློག་པར་འགྱུར་རོ།། 
ལག་ན་རྡོ་རྗེ་དང་གནོད་མཛེས་ཀྱི་རིག་སྔགས་གྲུབ་པས་དཀྱིལ་འཁོར་གྱི་དབུས་སུ་རྡོ་བའི་རྡོ་རྗེའམ་གནམ་ལྕགས་ཀྱི་རྡོ་རྗེ་བྱས་ལ་བ་ཏ་ལ་སིདྡྷི་ཧཱུྃ་ཕཊ།
བཟླས་པས་འབར་བར་གྱུར་ནས་ས་འོག་གི་དངོས་གྲུབ་ཐོབ་པར་འགྱུར་ཏེ་སྲད་བུ་ལ་སོགས་པའི་འཁྲུལ་འཁོར་བཅོམ་ནས་དཔལ་གྱི་སྒོའམ།
བུག་སྒོ་རྣམས་སུ་འཇུག་སྟེ་སྟོབས་ཅན་དང་གཞན་ལེན་ལ་སོགས་པས་མཆོད་པར་བྱེད་དེ།
ཇི་ལྟར་ས་འོག་གི་རྟོག་པ་ལས་བཤད་པ་དེ་བཞིན་ནོ།། 
དཔའ་བོ་གཤིན་རྗེ་གཤེད་པོ་ནི།། 
ནག་པོ་དབྱུག་པ་ཞགས་པ་བསྣམས།། 
མ་ཧེ་ལ་གནས་བསྒོམ་པར་བྱ།། 
ཨོཾ་ཡ་མཱནྟ་ཀ་ཧཱུྃ་བཟླས།། 
རེ་མིག་དགུ་པ་ཁང་པ་ལྔ།། 
ཁང་པ་བཅུ་གཉིས་དག་དང་བཅས།། 
ཧྲཱིཿ་ཥྚྲཱིཾ་ལ་སོགས་དག་གིས་བསྐོར།། 
འདི་ཡིས་དྲག་ཤུལ་སྤྱོད་ཀུན་སྒྲུབ།། 
ཡ་ཀྛེ་མ་མེ་ད་ཛ་ས་དོ་རུ།
ཎ་ཡོ་ནཱི་རཱ་ཡཙྪ་ནི་ར།
གཞན་ཡང་གནོད་སྦྱིན་མོ་ལ་སོགས་པ་སྒྲུབ་བོ།།།། 
ཨོཾ་ཡོ་ཡཀྵི་ཎཱི་བཱི་ར་ཛེ་སྭཱ་ཧཱ།
ཤིང་ལེབ་ལ་གོས་འཛིན་པ་མོ་བྲིས་ལ་སྐྱེ་གནས་སུ་གཟིར་བས་བཟླས་ན་འོང་བར་འགྱུར་རོ།། 
འོངས་ནས་ཀྱང་ཅི་བགྱི་བྱེད་པར་འགྱུར་རོ།། 
ཨོཾ་བྷ་ག་ཝཱ་ཏེ་སྭཱ་ཧཱ།
བྱང་ཆུབ་ཀྱི་ཤིང་ལ་སོགས་པར་གཟུགས་བརྙན་བྱའོ།། 
གནོད་སྦྱིན་མོ་ནོར་ཅན་གྱིའོ།། 
ན་མོ་བ་ཤྲ་མ་ཎ།
ཏ་ཡ་ན་ཌ་ཀུ་བ་རཱ་ཡ།
དཱི་བྱ་པི་མཱ་ན་ཙི་ར་ཏཱ་ཡ།
ཧེ་མ་མཱ་ལ་ཀུཎྜཱ་ལ།
ཤ་རི་ཧ་ཡ།
ཡཀྵ་ས།
བནྡྷ་ཡཏྟཱཾ་བྷ་ག་ཝཱན།
ཨཱ་བརྟ་ཡི་ཥྱ་མི།
ཏདྱ་ཐཱ།
ཨོཾ་མ་ཎི་མ་ཎི།
ཀུཊྚ་ཀུཊྚ།
ཀུ་ཀུ་ཀུ་ཀུ།
པ་ར་པ་ར།
པུ་ར་པུ་ར།
ཀུ་པ་ར་ཀུ་པ་ར།
ན་ཌ་ཀུ་པ་ར།
དབྱ་མན་ཀུཎྜ་ལི་ཀུ་བི་ཀུ་པི་སྭཱ་ཧཱ།
ན་ཌ་མོ་ཡི་འོ།། 
ཨོཾ་ན་ཌེ་བི་ན་ཌེ་དྷ་ར་ཎི་སྭཱ་ཧཱ།
ན་ཌ་ཕོ་ཡིའོ།། 
ཡཀྵ་ཀེ་ལི་ཀི་ལོ་ན་མོ་སཏྟ་པ་དི་ཏྲིཊྚ་པྲ་ཏཿ་ཏ་ཤ་ཏྱཿ་པིཎྜ་དད་མི།
སེ་མ་ཀཱ་མཱ་ན་པྲ་ཡཙྪ་ཏུ་སྭཱ་ཧཱ།
ཀི་ལི་ཀི་ལིའིའོ།། 
ཕུཿ་ཧཾ་ཕུཿ་ཀླུ་མོ་མཐའ་ཡས་མའིའོ།། 
ཨོཾ་ཧྲཱིཿ་ཛ།
གཞན་གྱིས་མི་ཐུབ་མའིའོ།། 
ན་མོ་བྷ་ག་བ་ཏེ་བི་ལུ་པ་ལཱ་ཡ།
པི་ཤཱ་ཙེ།
སཥྤ་བྷུངྒ་ཏེ།
ས་མེ་ཀ་མ་ན།
པྲ་ཡཙྪ་ཏུ།
ཏདྱ་ཐ།
ཧུ་ལུ་ཧུ་ལུ།
པི་ཤཱ་ཙ།
བར་བ་ར།
བར་ད་བར་ད།
ཙུ་ལུ་ཙུ་ལུ།
ཙུ་ཊུ་ཙུ་ཊུ་ནམཿ་སྭ་ཧ།
ཤ་ཟ་པི་ལུ་པའི་འོ།། 
ན་མོ་བྷ་ག་བ་ཏེ་པི་ཤཱ་ཙཱ་ཡ་ཨཾ་ཀ་ཀ་ན་ཀ་པི་ཤཱ་ཙ་དྷ་ར་མ་ཎི་སྭཱ་ཧཱ།
ཤ་ཟ་ནོར་བུ་འཛིན་པའི་འོ།། 
ཨོཾ་ཀྲིཥྞ་པི་ཤཱ་ཙཱ་ཡ་པ་ར་པ་ར་སརྦ་ཨརྠ་ན་མེ་སཱ་དྷ་ཡ་སྭཱ་ཧཱ།
ཤ་ཟ་ནག་མོའིའོ།། 
ཨ་ལུ་ཀེ་བོ་ལེ་ཀེ་གྲྀཧྞ་པིཎྜ་པི་ཤཱ་ཙི་ནི་སྭཱ་ཧཱ།
ཨ་ལུ་ཀིའིའོ།། 
ཨོཾ་ཁ་ར་མུ་ཁ་པི་ཤ་ཙེ་ནཱི་ཧི་ཧི་དད་པ་ཡ་སྭཱ་ཧཱ།
བོང་གདོང་མའིའོ།། 
ཨོཾ་ཏ་ཏི་ལེ་ཏ་ཏི་ལེ་ཀྲིཥྞ་མུ་ཁེ་མ་ཧཱ་པི་ཤཱ་ཙི་དེ་ཧི་དེ་དཱ་ཧི་སྭཱ་ཧཱ།
དུས་ཀྱི་གདོང་གིའོ།། 
ཚེ་རིང་བཅུད་ལེན་རི་ལུ་སོགས།། 
བགྲོ་བ་ཕོ་མོ་འགུགས་པ་དང་།། 
ལྐོག་གྱུར་ཤེས་པ་སྟོན་ལ་སོགས།། 
དེ་བཞིན་གསེར་གྱི་འདོད་པ་སྟེར།། 
དེ་ནས་བཅོམ་ལྡན་འདས་ཤཱཀྱ་ཐུབ་པ་ཁྲོས་པ་རྡོ་རྗེ་གཏུམ་པོ་སྤྲོས་པ་ནི།
ཧཱུྃ།
རལ་གྲི་ཞགས་པ་བསྣམས་པའི་མཆོག།
སྐྲ་སེར་མཁྲང་ལ་གྲིམས་པའི་ལུས།། 
མ་རུངས་གཏུམ་པོ་ཆེར་འཁྲུགས་པ།། 
མདོག་ནག་མིག་ཡོན་སྤྲོ་བ་ཆེ།། 
ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།། 
མེ་ཡིས་བགེགས་རྣམས་སྐྲོད་པ་དང་།། 
སྔགས་བཟླས་ཆུ་ཡིས་སྲུང་བའམ།། 
འཕར་མ་གཉིས་པའི་འཁོར་ལོ་བྲིས།། 
འདི་ཡི་བྲིས་སྐུ་བྱས་ནས་ནི།། 
ཁྲོ་རྒྱལ་རྟག་ཏུ་གཏོར་མས་མཆོད།། 
ཡུངས་ཀར་ཆུ་དང་པུ་ཏ་ལིས།། 
བགེགས་རྣམས་ཉམས་པར་བྱེད་པ་དང་།། 
དཔུང་རྣམས་གནོན་དང་དབྱེ་བ་དང་།། 
གསད་པ་ལ་སོགས་རབ་བྱ་སྟེ།། 
གཏུམ་པོ་ཁྲོས་དང་གཏུམ་པོ་ཡི།། 
དམ་ཚིག་འབྱུང་བ་ལ་སོགས་པར།། 
མི་གཡོ་རྒྱལ་པོ་ཉིད་ཀྱིས་གསུངས།། 
སྔོན་ཚེ་ལྷ་མོ་བདེ་ལྡན་དང་།། 
སངས་རྒྱས་མི་འཁྲུགས་འདུས་པ་ལས།། 
བདག་དང་མིང་པོ་མི་གཡོ་བཅས།། 
དགྲ་བཅོམ་རྣམས་ཀྱིས་ཆོས་བསྟན་པ།། 
བདུད་དང་ལྷ་མིན་གྱིས་ཉམས་བྱས།། 
ལྷ་དང་ལྷ་མིན་གཡུལ་འགྱེད་ཚེ།། 
མི་གཡོ་མགོན་གྱིས་ལྷ་མིན་དབང་།། 
ཁྲག་ཁྲིག་བཅུ་གཉིས་རབ་གཏུབས་ནས།། 
དེ་དེའི་ཆུང་མ་ཀུན་འདོད་བྱས།། 
མི་དང་དྲི་ཟ་མིའམ་ཅི།། 
གནོད་སྦྱིན་ཀླུ་རྣམས་སྲོག་བཅོམ་སྟེ།། 
ཐམས་ཅད་མི་འཁྲུགས་ཞིང་དུ་འཕངས།། 
ཀུན་གྱི་མིང་ཡང་མི་འཁྲུགས་རྒྱལ།། 
མི་གཡོ་ཆགས་ཆེན་གྱུར་པ་ཡིས།། 
སྲིང་མོ་བདག་དང་མ་ཡང་བརྟེན།། 
བདེ་བའི་བདེ་བ་མཆོག་དེ་ཡིས།། 
སངས་རྒྱས་མི་གཡོ་མགོན་པོར་གྱུར།། 
མི་གཡོས་དགྲ་བཅོམ་རྣམས་ལ་སྨྲས།། 
བུད་མེད་སྤངས་པའི་སྡིག་པ་ལས།། 
ཤེས་རབ་སྤངས་ཤིང་བདེ་སྤངས་པས།། 
སྙིང་རྗེ་ཤིན་ཏུ་དམན་པར་བྱས།། 
ཤེས་རབ་སྙིང་རྗེ་གང་སྤངས་ན།། 
འདིས་ནི་སངས་རྒྱས་དམ་ཆོས་དང་།། 
དགེ་འདུན་ཡང་ནི་རྣམ་སྤངས་པས།། 
དགེ་སློང་བུད་མེད་སྨོད་བྱེད་པ།། 
སྡོམ་པས་དམན་ཅིང་སྡིག་དང་བཅས།། 
བུད་མེད་སྦྱོར་ལས་སྡོམ་བརྩོན་ཉིད།། 
གཞན་ནི་ཚངས་སྤྱོད་མེད་པའི་ཕྱིར།། 
མགོ་བྲེག་སྒྱུ་མས་འཇིག་རྟེན་སླུ།། 
ཁྱེད་ཅག་སྲིང་མོའི་དམ་ཚིག་གིས།། 
དེ་ཚེ་གླིང་བཞིའི་དགེ་སློང་གཙོ།། 
བུད་མེད་དམ་ཚིག་བདེ་བ་ཡིས།། 
བླ་མེད་བྱང་ཆུབ་ཐོབ་པར་གྱུར།། 
རྣམ་སྣང་ལ་སོགས་རབ་ཏུ་གྲགས།། 
དུས་འདིར་མིང་པོ་གཽ་ཏཾ་དེ།། 
གོ་པཱ་སྲིང་མོ་སྒྲོལ་མ་བདག།
བུད་མེད་བརྒྱད་ཁྲིའི་བདེ་བ་ཡིས།། 
ལོངས་སྤྱོད་ཁྱིམ་དུ་ས་བཅུ་ཐོབ།། 
དེ་ནས་ཞིང་དུ་ཀུན་འདར་གྱི།། 
སྤྱོད་པ་ཡོངས་སུ་སྤྱོད་པ་ན།
འཇིག་རྟེན་ཀུན་ཏུ་རྒྱུ་ཞེས་རྟོག།
དགའ་མོ་དང་ནི་དགའ་སྟོབས་མ།། 
ཟས་བཅས་སྙོམས་འཇུག་བདེ་བ་ཡིས།། 
དབང་བསྐུར་རྫོགས་སངས་རྒྱས་པ་ཉིད།། 
མི་གཡོ་ཁྲོས་པས་བདུད་བཅོམ་ནས།། 
བདུད་ཀྱི་བུ་མོ་རབ་བཀྲམ་རྣམས།། 
འདོད་ཆེན་སྤྱད་པས་རྗེས་སུ་བཟུང་།། 
དྲག་ཤུལ་སྤྱོད་དང་འཁྲིག་སྦྱོར་ལས།། 
བྱང་ཆུབ་ལམ་གཞན་ཡོད་མིན་ཡང་།། 
བློ་ཆེན་ཆགས་བྲལ་བྱམས་པ་ལ།། 
མོས་ཕྱིར་རྒྱལ་བས་སྒྱུ་མ་མཛད།། 
བུད་མེད་བདག་སྒྲུབ་དེ་ཡིས་ནི།། 
མིང་པོ་ལ་སོགས་མཉེས་པར་བྱ།། 
མི་གཡོ་རྒྱལ་པོའི་དམ་ཚིག་གིས།། 
རྣལ་འབྱོར་པ་གང་སྲིང་མོ་དང་།། 
བུ་མོ་མ་ཡང་མཆོད་པར་བྱ།། 
ཡུག་ས་མོ་ཀུན་བདེ་བ་ཡིས།། 
དགའ་བར་བྱས་ན་མི་གཡོ་མཉེས།། 
མི་གང་ང་ལ་མཆོད་བྱེད་པ།། 
ཁྲོ་བོ་གཏུམ་པོས་བྱིན་གྱིས་ཟློ་བ།། 
མི་གཡོ་བའི་དབུགས་དབྱུང་བའོ།། 
ཨོཾ་ཏ་རེ་ཏུཏྟཱ་རེ་ཏུ་རེ།
སརྦ་བྷ་ཡ་ཤ་མ་ནི་སརྦ་དུརྒ་ཏི་ཏཱ་ར་ནི་ཏུ་རེ་སྭ་ཧཱ།
སེང་གེ་ལ་སོགས་སྲུང་བའིའོ།། 
ཨོཾ་དཱི་རད།
བ་ད་ནི་ཨེ་ཀ་དཾཥྚྲི་མ་ཧཱ་ན་སེ་ལམྦོ་དྷ་རི་ཀརྡྷ་ཀརྡྷ་ཏྲ་ས་ཡ་ཏྲ་ས་ཡ།
ཤོ་ཥ་ཡ་ཤོ་ཥ་ཡ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།
གླང་པོ་ཆེ་ལ་སོགས་སྲུང་བའིའོ།། 
ཨོཾ་ཤི་ཁཱི་བ་ད་ནེ་མ་ཧཱ་ཨུ་ལ་ཀཱ་མུ་ཁཱི།
ཛྭ་ལ་མཱ་ལི་ནི་ས་པྟ་ཛི་ཧྭཱི།
ས་པྟ་མུ་ཁཱི་བི་ཤྭ་ན་རི་ཏཱ་རེ་ཏུཏྟ་རེ་ཏུ་རེ་སྭ་ཧཱ།
མེའི་འཇིགས་པ་སྲུང་བའིའོ།། 
ཨོཾ་ཕ་ནྭི་མ་ཧཱ་ཕ་ནི་ཀྲིཥྞ་ནེ་ཏྲེ་ཨེ་ཀ་ད་ན་ཛི་ཧྭི་ཀ་རེ་ཎ།
ཙ་ལཱ་ཡ་ཙ་ལཱ་ཡ་མ་ཧཱ་བི་ཥ་བཀྵི་ནི་ཏཱ་རེ་ཏུཏྟཱ་རེ་ཏུ་རེ་སྭ་ཧ།
སྦྲུལ་ལ་སོགས་པ་སྲུང་བའིའོ།། 
ཨོཾ་ཁངྒ་ཧསྟི་བྷྲྀ་ཀུ་ཊི་མུ་ཁཱི་ཨུདྡྷ་ཀེ་ཤ་མ་ཧཱ་ན་དི་ཀྲིཥྞ་ཨཉྫ་ན་བྷརྞ་ཚིནྡྷ་ཚིནྡྷ་བྷིནྡྷ་བྷིནྡྷ་ཨུ་ཏ་ར་ཡ་ཏ་རེ་ཏུཏྟཱ་རེ་ཏུ་རེ་སྭཱ་ཧཱ།
ཆོམ་རྐུན་སོགས་པ་སྲུང་བའིའོ།། 
ཨོཾ་རཀྟ་བརྞེ་བཱ་ཤངྐུ་རུ་ཤ་ཧསྟི་མ་ཧཱ་ར་ཝི།
མ་ཧཱ་བ་ལ་ས་ར་ས་ར་བི་ས་ར།
གྲྀན་གྲྀཧྟ་ཨཱ་ཀདྡྷ་ཨཱ་ཀདྡྷ་མཧཱ་དུརྒ་ན་མུ་ཙཱ་ལ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།
ལྕགས་སྒྲོག་ལས་སྐྱོབ་པའི་འོ།། 
ཨོཾ་ཛ་ལེ་ཛ་ལེ་མ་ཧཱུ་ཛ་ལེ་ཏཱ་ར་ཡ་ཏཱ་ར་ཡ་ཨུ་ཏ་རཱ་ཡ་ཨུ་ཏ་རཱ་ཡ།
ཤྲིརླ་ལ་ཧསྟྲི་མ་ཧཱ་ཛ་ཝེ་ཨ་ཀ་ཝཱི་རི་མ་ཧཱ་ཀཱ་རུ་ཎ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།
ཆུ་ལས་སྐྱོབ་མའིའོ།། 
ཨོཾ་མ་ཧཱ་གམྦྷི་རྱཻ་མ་ཧཱ་ཀཱ་རུ་ཎི་ཀེ་བྷ་ག་ཝཱཾ་བཱ་ལེ་བར་ད་ཨ་བྷ་ཡ་ཧ་སྟི་ཏཱ་རེ་ཏུཏྟ་རེ་ཏུ་རེ་སྭཱ་ཧཱ།
ཤ་ཟ་ལས་སྲུང་བའིའོ།། 
འཁོར་ལོ་ལྗང་གུ་རྩིབས་བརྒྱད་པ།། 
དབུས་སུ་བསྒྲུབ་བྱ་དགོད་པར་བྱ།། 
རྩིབས་བརྒྱད་ལ་ནི་ཡི་གེ་བརྒྱད།། 
སྔགས་ཀྱི་གྲོང་ཁྱེར་བ་དག་པོས་བསྐོར།། 
ལྗང་གུ་ས་སྲུང་བར་འགྱུར་བ་སྟེ།། 
འཆི་བ་སླུ་བྱེད་དཀར་པོའོ།། 
ནད་དང་བཙོན་ལས་ཐར་བ་དང་།། 
ཚེ་དང་ལོངས་སྤྱོད་བརྩོན་འགྲུས་དང་།། 
དབང་ཕྱུག་དང་ནི་བློ་གྲོས་འཕེལ།། 
ཚྭ་ལ་གི་ཧང་དྲི་ཆུ་དང་།། 
ས་དང་ཙི་ཏྲ་ཀ་དཔའ་བོ།། 
གླ་རྩི་རོ་ཚན་རི་ལུ་ཡིས།། 
དུག་རྣམས་སྲུང་བར་བྱེད་པ་སྟེ།། 
བཟླས་དང་བསྒོམ་པའི་རྣལ་འབྱོར་བྱ།། 
པིཎྜ་ཏ་ཀར་རྩ་བ་དང་།། 
བེའུའི་ལྕི་བས་དུག་རེངས་བྱེད།། 
རིམ་གསུམ་རྩིབས་ནི་བཅུ་དྲུག་པ།། 
ཀུ་རུ་ཀུ་ལླེའི་སྔགས་བྲིས་ཏེ།། 
ཁ་སྦྱོར་གཟུགས་བརྙན་སྦྱོར་བ་བྱ།། 
ཟངས་མའི་ཁབ་ཀྱིས་གསང་གནས་ཕུག།
ཚར་བཅས་གཅིན་གྱིས་ཁ་བཀང་ནས།། 
རྒྱ་ཤུག་མེ་ལ་གདུང་བར་བར་བྱ།། 
མེ་ཏོག་བསྣུན་དང་ཟས་དང་སྤོས།། 
མིག་སྨན་སྦྱོར་བས་དབང་དུ་བྱ།། 
སྒྲོལ་མ་དཀར་མོར་བསམས་བྱས་ནས།། 
མི་སྨྲ་བར་ནི་འབུམ་བཟླས་སོ།། 
སངས་རྒྱས་རྟག་པའི་སྦྱོར་ལས་བྱུང་།། 
ཡིད་གཞུངས་མ་སོགས་བཞི་དང་ལྡན།། 
ཧསྟྱ་ལི་དོང་ར་ཟི་ར།། 
གྲོགས་སྨན་རུ་རྟ་ལ་ལ་ཕུད།། 
ར་ཡི་འོ་མ་མར་བཅས་བཏུང་།། 
ཤུ་དག་ཧལྟྱའི་བཟླས་ཟོས་ན།། 
འདིས་ནི་བློ་གྲོས་འཕེལ་བར་འགྱུར།། 
མཎྜལ་མཆོད་ནས་མི་འཇིགས་རྒྱ།། 
སྤྱི་བོར་རེག་པས་ཆོམ་རྐུན་སྲུང་།། 
གུ་གུལ་དཱ་ལིའི་འདབ་མ་དང་།། 
རུ་རྟ་གླ་རྩི་དཔའ་བོ་སྦྱར།། 
ཤུ་དག་ཤིང་ཁུན་སྦྱར་བ་ལས།། 
རིལ་བུ་འབུམ་བཟླས་བཟའ་བར་བྱ།། 
དྲི་ཆུ་བླ་བས་གནས་ལྔར་བསྲུངས།། 
མཛེ་ནད་གསོ་བར་བྱེད་པའི་མཆོག།
མེ་ཏོག་བྷྲིངྒ་ར་ཛར་བཅས།། 
སྣ་ཡིས་རྔུབས་ན་རྒས་པ་སེལ།། 
ལོ་གསུམ་བུད་མེད་སྦྱོར་བ་ཡིས།། 
ཁུ་བ་བཀག་པས་གཞོན་ནུར་བྱེད།། 
རྣ་བར་དུ་ག་དང་ན་ལེ་ཤཾ།། 
ལོ་གཅིག་ལོན་པས་འོན་པ་སེལ།། 
རྒྱ་མཚོའི་ཝུ་བ་རྒྱ་མཚོའི་འབྲས།། 
ར་གཅིན་སྦྱར་བས་མིག་ནད་འཇོམས།། 
ཨོཾ་སུམྦྷི་རོ་བྷ་ན་ཡེ་སྭ་ཧ།
ཀོཥྚའི་རུས་པ་བྱ་རོག་མིག།
གསེར་གྱི་ཕུར་མས་བག་ནད་སྲུང་།། 
དཀྱིལ་འཁོར་ལྕགས་ཀྱུ་ལྡན་པ་བྱ།། 
མཆོད་ན་བཙོན་ལས་ཐར་བར་འགྱུར།། 
ཧལྟི་གི་ཧཾ་ཀསྠུ་རི།། 
རྩ་སྔགས་བུམ་པར་གདགས་བྱས་ལ།། 
ནམ་གུང་སྦྲུམ་མ་བཀྲུ་བར་བྱ།། 
ནད་མེད་བདེ་བས་བཙའ་བར་འགྱུར།། 
སུ་ཏོ་ཙི་འབྲས་མར་དང་བསྲེས།། 
བཟླས་ནས་བུད་མེད་ལ་སྦྱིན་ཏེ།། 
ཁྲུས་བྱས་མོ་གཤམ་གཟུགས་འཆང་བའང་།། 
ངེས་པར་བུ་དང་བཅས་པར་འགྱུར།། 
སྲུང་བའི་འཁོར་ལོ་གདགས་བྱས་ལ།། 
མཎྜལ་མཆོད་དང་བཟླས་པ་དང་།། 
ཁྲུས་ནི་ཉིན་རེ་ཉིན་རེ་བྱ།། 
བྱིས་པ་འཚོ་བའི་དམ་པ་ཡིན།། 
ཡང་གསུངས་པ།
ལྟེ་བར་ཧྲཱིཿ་བརྒྱད་བུང་བའི་གཟུགས།། 
སྤྲོ་ཞིང་དེ་ཡི་བཅུད་གཞིབ་བྱ།། 
ཛཿ་ཧོ་ཧཱུྃ་ཨ་པྃ་ཧི།
ཨ་ཀཪྵ་ཡ་ཨངྐུ་ཤ་ཛཿ་དཔྲལ་བར་ཐིག་ལེ་བྱས་ན་ནི།། 
བུད་མེད་ཐམས་ཅད་དབང་དུ་བྱེད།། 
ཡང་གསུངས་པ།
ནམ་མཁའི་དབྱིངས་ཀྱི་དབུས་གནས་པར།། 
དཔག་ཚད་བྱེ་བའི་དཀྱིལ་འཁོར་བསམ།། 
ཆོ་ག་ཤེས་པས་དེར་དབང་བསྐུར།། 
སངས་རྒྱས་རྣམས་ནི་ཐམས་ཅད་ཀྱི།། 
རྡོ་རྗེ་གསང་བ་གསུམ་ལས་བྱུང་།། 
ཁམས་གསུམ་ཀུན་གྱིས་ཕྱག་བྱས་པའི།། 
གནས་ཀྱི་དབང་བསྐུར་སྦྱིན་པར་བྱ།། 
སྐྱེས་པ་དེ་བཞིན་གཤེགས་ཡེ་ཤེས།། 
བུད་མེད་རིག་པའི་ལྷ་མོར་བྱ།། 
བུ་མོ་བཅུ་དྲུག་ལོ་ལོན་འཁྱུད།། 
བདེ་བ་སྒོམ་པ་སློབ་དཔོན་ནོ།། 
གསང་འདི་སུ་ལའང་བརྗོད་མི་བགྱི།། 
གལ་ཏེ་སྨྲས་ན་དེ་ཡི་ཚེ།། 
ཤིན་ཏུ་རྣོ་བའི་ཤཱུ་ལ་ནི།། 
རྣལ་འབྱོར་མ་ཡི་ཕྱག་ན་གནས།། 
གང་གི་དམ་ཚིག་འཇིག་བྱེད་པ།། 
དེ་ལ་འདི་ཡིས་མཆོག་ཏུ་འབིགས།། 
བྷ་ག་འཇིབས་བཅས་ཙཱ་རུ་བཟའ།། 
གསང་བའི་དབང་སྟེ་གཉིས་པའོ།། 
སྟོན་པས་བུ་ལ་གཏང་བྱས་ནས།། 
སྙོམས་པར་འཇུག་པས་རོ་མཉམ་བསྒོམ།། 
ས་བཅུའི་བདེ་བ་ཐོབ་པ་ན།
ཤེས་རབ་ཡེ་ཤེས་ཞེས་བརྗོད་དོ།། 
ཆགས་དང་ཆགས་བྲལ་ལས་འདས་པ།། 
དབུ་མར་མི་དམིགས་འོད་གསལ་བ།། 
མི་འགྱུར་རྟག་པ་མཆོག་ཏུ་ཕྲ།། 
བཞི་པའི་ཡེ་ཤེས་འགྲོ་འོང་མེད།། 
གཉིས་སྦྱོར་བརྟུལ་ཞུགས་ཆེན་པོ་པ།། 
བདེ་བ་ཆེ་གྲུབ་སློབ་དཔོན་ཏེ།། 
ཆགས་ལྡན་གཡོ་སྒྱུས་བུད་མེད་སྨོད།། 
ལྷུང་བཟེད་འགེངས་བྱེད་སློབ་དཔོན་མིན།། 
ས་ཆོག་སློབ་དཔོན་བྱ་བ་དང་།། 
དབང་བསྐུར་དམ་ཚིག་སྦྱིན་སྲེག་དང་།། 
རབ་གནས་མཆོད་ཡོན་ཆོ་ག་དང་།། 
རྡོ་རྗེ་དྲིལ་བུ་བགྲང་ཕྲེང་དང་།། 
དགང་བླུགས་དེ་བཞིན་ཕྱག་རྒྱ་དྲུག།
སྐུ་གཟུགས་ཚད་དང་ཐ་མའི་ཆོག།
ཕྱིར་ཟློག་སྲུང་བ་བཟླས་པ་དང་།། 
ནད་དང་གདོན་དང་རིམས་འཇོམས་དང་།། 
ཚེ་དང་ལོངས་སྤྱོད་རིགས་འཕེལ་དང་།། 
དབང་དུ་བྱེད་དང་གསད་དང་སྐྲོད།། 
དབྱེ་དང་མནན་པ་ལྷ་ཁང་གི།
ཆོ་ག་འདི་རྣམས་སློབ་དཔོན་ལས།། 
དེ་བཞིན་བཅུད་ལེན་རིག་འཛིན་དང་།། 
སྣ་ཚོགས་ལས་དང་དངོས་གྲུབ་དང་།། 
སྨན་གྱི་སྦྱོར་བ་རྣམ་མང་པོ།། 
རྒྱུད་དང་རྒྱུད་དུ་མངོན་པར་བརྗོད།། 
ཁ་སྦྱོར་རྡོ་རྗེ་མཁའ་འགྲོ་དང་།། 
གདན་བཞི་དེ་བཞིན་རྡོ་རྗེ་གུར།། 
འབྱུང་དང་ཟླ་གསང་ཐིག་ལེ་དང་།། 
མི་གཡོ་གཤིན་རྗེ་གཤེད་དམར་པོ།། 
སྣ་ཚོགས་སྒྲོལ་མའི་རྒྱུད་ཆེན་དང་།། 
ཀུ་རུ་ཀུ་ལླེ་རལ་གཅིག་མ།། 
བཅུ་གཅིག་རྣལ་འབྱོར་མ་ཡི་རྒྱུད།། 
ཀུན་གྱི་སྦྱོར་བ་རྒྱས་པའོ།། 
གཞན་རྣམས་གང་རྣམས་དེ་དག་ནི།། 
སྣ་ཚོགས་རྒྱུད་དང་རྒྱུད་དུ་ཤེས།། 
རྩོད་ལྡན་དུས་སུ་གང་བསྟན་པ།། 
དེ་དག་ཐམས་ཅད་བསྡུས་པའོ།། 
འོན་ཀྱང་གཞན་རྣམས་སུ་སྦས་པ།། 
འདིར་ནི་གང་དག་མངོན་གསུངས་པའི།། 
མི་ཤེས་བྱིས་པ་རྣམས་ལ་ཡང་།། 
རྟག་ཏུ་གནས་པའི་བདེ་ཆེན་པོ།། 
བཞི་པའི་ཡེ་ཤེས་འགྱུར་བ་མེད།། 
རང་བྱུང་ཆོས་ཀྱི་སྐུ་ཞེས་བརྗོད།། 
རྐྱེན་ལས་བྱུང་དང་མི་རྟག་ཕྱིར།། 
ཤེས་རབ་ཡེ་ཤེས་བཞི་པ་མིན།། 
ལས་དང་ཡེ་ཤེས་ཕྱག་རྒྱ་ནི།། 
དམ་པའི་དོན་དུ་དོན་མ་ཡིན།། 
དོན་དམ་བཏགས་པ་ཀུན་དང་བྲལ།། 
དེ་ཕྱིར་སྨྲ་བར་ནུས་མ་ཡིན།། 
འཇིག་རྟེན་འདོད་པས་རབ་གཡེང་དང་།། 
ཆགས་བྲལ་རྣམས་ཀྱི་དབེན་པ་དང་།། 
ཞལ་ཕྱག་རྣམ་པའི་ཡིད་བདེ་དང་།། 
ཐིག་ལེ་ཕྲ་མོ་བདེ་སྒྲུབ་དང་།། 
ལྟེ་བའི་རེ་ག་སྒོམ་འབད་བཅས།། 
སྟོང་ཉིད་མཐོང་བས་རབ་དགའ་དང་།། 
རླུང་རྣམས་ཐིམ་པའི་སེམས་མེད་བད་བདེ།། 
འགྲོ་དོན་བྱེད་འགྱུར་རབ་དགའ་དང་།། 
བུད་མེད་སྦྱོར་བའི་རབ་བདེ་དང་།། 
ཡིད་དང་གཟུགས་བརྙན་བདེ་བ་དེ།། 
འདི་དག་རྐྱེན་དང་བཅས་པ་ཡིན།། 
རང་བཞིན་བདེ་ཆེན་གཞན་པ་ཉིད།། 
ལུས་དང་ངག་ཡིད་དཔེ་དང་བཅས།། 
ཆགས་དང་ཆགས་པ་བར་མ་དང་།། 
ཆགས་བྲལ་ཅེས་པའང་ཡི་གེར་བཅས།། 
དགའ་བ་དང་ནི་མཆོག་ཏུ་དགའ།། 
དགའ་བྲལ་གཡོ་བཅས་མི་བརྟན་པ།། 
བདེ་དང་སྡུག་བསྔལ་རིག་པ་པོ།། 
གསལ་དང་མི་གསལ་བརྡ་ཙམ་སྟེ།། 
དེ་དག་དེ་ལ་སྙིང་པོ་མེད།། 
ཆགས་པ་ལ་ནི་ཆགས་དངོས་མེད།། 
ཆགས་བྲལ་ལ་ཡང་ཆགས་བྲལ་མེད།། 
དབུ་མ་ལས་ཀྱང་དབུ་མ་མེད།། 
ཐམས་ཅད་རྐྱེན་ལས་བྱུང་བཅོམ།། 
དངོས་དང་དངོས་པོ་ཀུན་བྲལ་བ།། 
དངོས་པོ་ཀུན་གྱི་བདག་ཉིད་དངོས།། 
འདི་ཡི་རང་བཞིན་མི་འགྱུར་བདེ།། 
དཔེ་མེད་ཡི་གེ་མེད་པ་དང་།། 
གཡོ་བ་མེད་དང་འགྱུར་བ་མེད།། 
བདེ་ཆེན་རང་བཞིན་གྱིས།། 
མྱ་ངན་འདས་པ་གཅིག་པུ་བདེན།། 
ཀུན་བྱེད་འདི་ལ་བྱེད་པོ་མེད།། 
བདག་དང་སེམས་ཅན་སྲོག་ཅེས་དང་།། 
གཙོ་བོ་དབང་ཕྱུག་རྡུལ་ཕྲན་སོགས།། 
ཡེ་ཤེས་འདི་ལ་རྣམ་པར་བརྟགས།། 
རྡོ་རྗེ་སེམས་དཔའ་ལྷག་པའི་ལྷ།། 
འགོག་དང་ལམ་བདེན་ཆེན་པོ་པ།། 
དྲི་མ་སྔོན་ནས་ཟད་པ་དང་།། 
ཆོས་ཀུན་གདོད་ནས་སངས་རྒྱས་པ།། 
བདེན་གཉིས་དབྱེར་མེད་ཚུལ་འདི་བསྟན།། 
ཇི་ལྟར་མེ་མར་ཁང་པར་བུས།། 
སྐར་ཁུང་ལྔ་ལས་ཕྱིར་སྣང་བ།། 
དེ་བཞིན་ཀུན་གཞིའི་མེ་མར་འོད།། 
དབང་ཤེས་ལྔ་ཞེས་རྣམ་པར་སྤྲུལ།། 
མེ་མར་ལྔ་ཞེས་ཡིད་ཀྱིས་རྟོག།
འོད་དང་མེ་གཞན་ཡིན་ནོ་ཞེས།། 
ཡིད་གཞན་བླུན་པོས་ངར་འཛིན་བྱེད།། 
ཆུ་ལས་ཆུ་རླབས་ཇི་བཞིན་ལྟོས།། 
རྫོགས་སངས་རྒྱས་ཆོས་གང་གང་དེ།། 
སེམས་ཅན་ཁམས་ལ་རེ་རེར་གནས།། 
དབྱེ་བ་མེད་ཅིང་མཐོང་མེད་པ།། 
གསེར་ཁམས་རྡོ་ལ་གནས་པ་བཞིན།། 
ལུས་ངག་སེམས་ལ་འཁྲིག་པ་སྟེ།། 
རྡོ་རྗེ་རྣམ་བཞི་མངོན་གྱུར་པ།། 
གཟུགས་བརྙན་བྲག་ཆ་ནམ་མཁའི་དངོས།། 
བདེ་བ་ཆེན་པོའི་སྐུ་ཞེས་བྱ།། 
ལྟེ་བ་མགྲིན་པ་སྙིང་པདྨ།། 
ཡང་ནི་མགོ་བོར་རབ་བརྗོད་པ།། 
སེམས་ཅན་སྲིད་གསུམ་འབྱུང་བ་དང་།། 
འདི་ཉིད་དུ་ནི་ཐིམ་པའོ།། 
དབང་བསྐུར་བ་རྡོ་རྗེ་ཡེ་ཤེས་ཀྱིས་དེ་སྐད་ཅེས་གསུངས་སོ།། 
དེ་ནས་རྡོ་རྗེ་ཕག་མོ་ལ་སོགས་པ་རྣམས་དང་།
མ་མོ་རྣམས་དང་།
དབང་ཕྱུག་མ་རྣམས་དང་།
ལྷ་དང་མི་དང་ཀླུ་དང་དྲི་ཟ་དང་།
གནོད་སྦྱིན་དང་སྲིན་པོ་དང་།
མིའམ་ཅི་ལ་སོགས་པའི་བུད་མེད་རི་རབ་གྲངས་མེད་པ་སུམ་ཅུ་རྩ་གཉིས་ཀྱི་རྡུལ་སྙེད་རྣམས་ཐེ་ཚོམ་དུ་གྱུར།
ཡིད་གཉིས་སུ་གྱུར་ནས་བཅོམ་ལྡན་འདས་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ།། 
སངས་རྒྱས་རྡོ་རྗེ་འཛིན་པ་ཡི།། 
དབུགས་དབྱུང་བ་ནི་ཇི་ལྟར་བསྟན།། 
དུས་འདིར་ཉུང་ངུ་གསུངས་པ་ཅི།། 
ཆགས་ཆེན་ངེས་པར་གསུངས་པ་གང་།། 
རིག་སྔགས་བཟླས་པ་བྱེད་རྣམས་ཀྱིས།། 
ཇི་ལྟར་ལྷ་ལ་བསྙེན་པར་བགྱིད།། 
རླུང་གི་སྦྱོར་བས་ལུས་དག་པ།། 
དེ་བཞིན་དགའ་བ་ལ་སོགས་ཅི།། 
མཆོག་གྱུར་བུད་མེད་དམ་ཚིག་དང་།། 
ངན་ཟོས་ངན་སྤྱོད་ཐམས་ཅད་ཀྱིས།། 
གྲོལ་བའི་བདག་ཉིད་གང་ཡིན་པ།། 
ལྷ་ལགས་མགོན་པོས་བཤད་དུ་གསོལ།། 
འདི་ལ་རིག་པའི་བརྟུལ་ཞུགས་ཅི།། 
བཙན་ཐབས་སྦྱོར་བའང་ཇི་ལྟར་འགྱུར།། 
བུད་མེད་དང་ནི་སྐྱེས་པ་དག།
མངོན་པར་འགྲུབ་པའང་བཤད་དུ་གསོལ།། 
ཉོན་ཅིག་ཇི་བཞིན་རྡོ་རྗེ་ཉོན།། 
དབུགས་དབྱུང་རྣམ་པ་གཉིས་བསྟན་ཏོ།། 
འདི་ལ་དང་པོ་རྡོ་རྗེ་སེམས།། 
ཕྱི་ནས་དེ་བཞིན་གཤེགས་པའོ།། 
འདས་པའི་དུས་ན་སྔོན་བྱུང་བ།། 
རྡོ་རྗེ་སེམས་དཔའ་ལྷག་པའི་ལྷ།། 
སངས་རྒྱས་བདག་ཉིད་རྣམས་བསྡུས་ནས།། 
རིག་མ་བཙུན་མོར་རྣམ་པར་རོ་ལ།། 
ཆོས་འབྱུང་ནམ་མཁའི་ཁམས་གནས་པ།། 
ཡེ་ཤེས་རྒྱ་མཚོས་རྣལ་རོལ་པ།། 
སངས་རྒྱས་བྱང་ཆུབ་སེམས་དཔའ་ནི།། 
མ་ལུས་ལུས་པ་མེད་པར་སྐྱེད།། 
བདག་ཉིད་བདེ་བ་ཆེ་རང་བཞིན།། 
སེམས་ཅན་ཁམས་ལ་རྗེས་ཞུགས་པས།། 
ཐམས་ཅད་བདེ་ཆེན་བྱང་ཆུབ་ཐོབ།། 
བདེ་བས་མངོན་པར་ཞེན་རྣམས་ལ།། 
སངས་རྒྱས་རྣམས་ཀྱིས་སྟོང་ཉིད་བསྟན།། 
དེ་དེས་གྲངས་མེད་མངོན་བྱང་ཆུབ།། 
ཕྱི་ནས་སྟོང་པར་མངོན་ཞེན་རྣམས།། 
ཐམས་ཅད་དམྱལ་བར་ལྟུང་གྱུར་པས།། 
རྒྱལ་བ་རྟག་པ་རྣམ་སྤྲུལ་ཏེ།། 
དབུ་མ་ལ་ནི་རྣམ་པར་གཞག།
རང་དང་གཞན་དོན་ཆེར་བསྒྲུབས་པས།། 
དཔག་ཡས་མཆོག་ཏུ་གྲོལ་བར་བྱས།། 
ཀུན་རྫོབ་རྗེས་ཞུགས་ངར་འཛིན་ཅན།། 
རྣམ་རྟོག་དུ་མས་རྣམ་དཀྲུགས་པ།། 
དེ་དག་གཞན་གྱི་བསམ་པ་ཀུན།། 
རྫོགས་བྱེད་བྱ་བ་མཆོག་ལ་བསྐུལ།། 
རིན་ཆེན་ཉི་མ་རྣམ་སྤྲུལ་པས།། 
དེ་དག་བླ་མེད་བྱང་ཆུབ་ལ།། 
མཆོག་ཏུ་དགའ་བས་གཞོལ་བར་འགྱུར།། 
གཞན་ལས་རྗེས་སུ་ཆགས་ལྡན་པ།། 
དེ་ཚེ་འདོད་ཆགས་ཀྱིས་བཅིངས་པས།། 
པདྨ་གར་དབང་རྣམ་སྤྲུལ་ཏེ།། 
འདོད་ཆགས་བདེ་བའི་ལམ་གྱིས་ནི།། 
བརྗོད་མེད་འགྲོ་བ་མངོན་བྱང་ཆུབ།། 
ཕྱི་ནས་བདེ་ལ་ཆགས་ལྡན་རྣམས།། 
ལེ་ལོས་མངོན་པར་ཉམས་གྱུར་ནས།། 
བློ་ངན་འཇིག་རྟེན་རྣམ་པར་འཁྲུགས།། 
རྟ་མཆོག་རྒྱལ་པོ་རང་སྤྲུལ་ཏེ།། 
སེམས་ཅན་བརྩོན་འགྲུས་གནས་ལ་བཞག།
བྱི་བོ་རྐུན་པོ་དགྲ་ལ་སོགས།། 
རང་རང་ཚུལ་གྱིས་མངོན་སྤྲུལ་པས།། 
ཐམས་ཅད་རྡོ་རྗེའི་གནས་ལ་བཞག།
བརྩོན་ལྡན་སྤྱོད་པ་སྣ་ཚོགས་པས།། 
ཤིན་ཏུ་ཁྲོ་གཏུམ་གདུག་པ་ན།
རབ་ཁྲོས་ཧེ་རུ་ཀར་སྤྲུལ་པ།། 
དྲག་ཤུལ་གསོད་ལ་དགྱེས་པར་གྱུར།། 
སྲིན་པོ་གནོད་སྦྱིན་འབྱུང་པོ་གདོན།། 
མ་མོ་བཅོམ་བྱས་རིག་སྔགས་དང་།། 
རྫས་དང་མཚོན་ཆ་འཁྲུལ་འཁོར་དང་།། 
སྨན་གྱིས་ཀྱང་ནི་ཐམས་ཅད་བཅོམ།། 
ཞེ་སྡང་གདུག་གནོན་ཞི་བའི་ཕྱིར།། 
སླར་ཡང་བདེ་ཆེན་མགོན་པོ་ལ།། 
མ་འོངས་དུས་ན་རབ་འཇུག་སྟེ།། 
དབུགས་དབྱུང་དཀྱིལ་འཁོར་དམ་པའོ།། 
འདིར་ནི་དོན་དམ་ཀུན་རྫོབ་སྟེ།། 
ལོངས་སྤྱོད་རྫོགས་དང་སྤྲུལ་པ་ཞེས།། 
གཞན་ནི་རྒྱུ་དང་འབྲས་བུ་སྟེ།། 
དབུགས་དབྱུང་གཉིས་སུ་བསྟན་པའོ།། 
འདིར་ཡང་དོན་དམ་རྣམ་པ་གཉིས།། 
བདེ་བ་ཆེ་དང་དེ་ཉིད་དོ།། 
ཀུན་རྫོབ་གཉིས་ཀྱང་འཇིག་རྟེན་དང་།། 
དཀྱིལ་འཁོར་ཞེས་ནི་རེ་ཞིག་བཞག།
ཚེ་ཐུང་བརྩོན་འགྲུས་ཞེན་པ་དང་།། 
སྲོག་ཆགས་གསོད་ལ་དགའ་བ་དང་།། 
འདོད་ལ་སྤྱོད་པས་གཡེངས་གྱུར་པས།། 
ད་ལྟ་རྒྱུད་རྣམས་ཉུང་ངུར་གསུངས།། 
བསྐལ་པ་གྲངས་མེད་སུམ་ཅུ་གཉིས།། 
འབད་ཀྱང་ད་རུང་བྱང་ཆུབ་མེད།། 
བདེ་བས་ཚེ་འདིར་འགྲུབ་འགྱུར་བ།། 
དེ་ཕྱིར་འདོད་ཆགས་ཆེན་པོར་བསྟན།། 
བདེ་བས་བདེ་བ་ཐོབ་འགྱུར་ཏེ།། 
སངས་རྒྱས་བདེ་བ་བདེ་ཆེན་པོ།། 
འབྲས་བུ་དང་མཚུངས་རྒྱུ་སྒྲུབ་པ།། 
མ་ཚང་སྟོང་པས་མྱ་ངན་འདའ།། 
སྡིག་པ་མེད་དང་དད་པ་དང་།། 
བྱང་ཆུབ་མཆོག་ཏུ་སེམས་བསྐྱེད་དང་།། 
སེར་སྣ་དྲེགས་དང་ང་རྒྱལ་མེད།། 
འདིས་ནི་ངེས་པར་འགྲུབ་པར་འགྱུར།། 
མཚམས་མེད་ལྔ་དག་བྱས་པ་ཡང་།། 
འདི་ཡི་སྒྲུབ་པ་པོར་འགྱུར་ན།། 
གཞན་ལྟ་སྨོས་ཀྱང་ཅི་ཞིག་དགོས།། 
བགེགས་འཇོམས་བདུད་རྩི་འཁྱིལ་པ་ནི།། 
དང་པོར་འབུམ་ཕྲག་བཟླས་བྱས་ནས།། 
མཆོད་རྟེན་ལ་སོགས་བྱེད་པ་དང་།། 
མཆོད་དང་བསྐོར་བ་ལ་སོགས་བྱ།། 
ཡན་ལག་མཆོག་དང་དད་ལྡན་པའི།། 
བུད་མེད་ཡིད་འོང་ཡང་ན་གཞན།། 
སྔགས་སྤྱོད་སྙིང་རྗེ་བློ་ལྡན་པ།། 
སྙིང་སྟོབས་ལྡན་པ་གྲོགས་ཞེས་བྱ།། 
བྲམ་ཟེ་མུ་སྟེགས་ཉན་ཐོས་མེད།། 
དང་པོའི་ལས་ཅན་དེར་གནས་བྱ།། 
བྲིས་སྐུ་མཆོད་པ་དང་བཅས་ཤིང་།། 
དང་པོར་རིགས་ཀྱི་ལྷ་ཉིད་བསྒོམ།། 
བྱེ་བ་བྱེ་བར་བར་བཟླས་ལ་བརྩོན།། 
ཕྱི་ནས་དཀྱིལ་འཁོར་རྣམ་བསྒོམས་ནས།། 
བཟླས་པ་འབུམ་དུ་བྱ་བ་ཡིན།། 
སྦྱིན་སྲེག་མཆོད་ལ་མངོན་པར་བརྩོན།། 
དཀྱིལ་འཁོར་མཛེས་པ་བྲིས་ནས་ནི།། 
ཟླ་བ་དྲུག་ཏུ་མཆོད་པར་བྱ།། 
སྔགས་པ་སྔགས་དང་དེ་བཞིན་གྲོགས།། 
ཕྱོགས་དུས་རྫས་དང་བརྩོན་འགྲུས་དང་།། 
ལྷ་ནི་བདུན་པར་གསུངས་པ་ཡིན།། 
ད་མ་ཚིག་བརྩོན་འགྲུས་བཟོད་པ་དང་།། 
དད་དང་སྙིང་རྗེ་སྔགས་མཉམས།། 
ལེ་ལོ་མེད་ན་མྱུར་ཐོབ་འགྱུར།། 
ལྷ་དང་རིག་སྔགས་མཐུ་ལྡན་ཞིང་།། 
སེམས་སྟོབས་ལྡན་དང་མཚན་མ་ཐོབ།། 
འདི་ཡིས་དངོས་གྲུབ་བསྒྲུབ་བྱ་ཡི།། 
གཞན་དུ་ན་ནི་ཉོན་མོངས་འགྱུར།། 
གཡོན་ནས་ལྟ་བས་དགང་བ་དང་།། 
གཡས་ཀྱིས་དགུག་པ་དེ་བཞིན་ནོ།། 
དཔྲལ་བའི་ལྟ་བ་རེ་ཙ་ཀ།
སྣ་རྩེར་བུམ་པ་ཅན་ཡིན་ནོ།། 
ལྟེ་བ་ལས་ནི་རླུང་སྐྱེད་པ།། 
མེ་ཉིད་དང་ནི་རླུང་ཉིད་དང་།། 
དེ་བཞིན་ཆུ་དང་དབང་ཆེན་ཏེ།། 
འཁོར་ལོར་སེམས་ཀྱི་ཀུན་སྤྱོད་པས།། 
སྟེང་ལོགས་ཐད་ཀ་འོག་ཏུ་གནས།། 
སྲོག་ཉིད་དང་ནི་ཐུར་སེལ་དང་།། 
གྱེན་རྒྱུ་ཁྱབ་བྱེད་མེ་མཉམ་གནས།། 
འཁོར་ལོ་ཀུན་ཏུ་འགྲོ་སྤྱོད་པ།། 
ཀླུ་དང་རུས་སྦལ་སོགས་དེ་བཞིན།། 
སྙེ་མ་ལ་སོགས་རྣམ་བདེ་གནས།། 
མིག་དང་རྣ་བ་དང་ནི་སྣ།། 
ལྕེ་དང་ལུས་ལ་བྱང་ཆུབ་སེམས།། 
དེ་བཞིན་སྒོ་ནི་དགུ་ན་ཡང་།། 
གྲོང་བཞི་དང་ནི་སྒོ་བཞི་པ།། 
སྒོ་ནི་དམ་པ་གཉིས་ཉིད་དང་།། 
དམན་པའི་སྒོ་ནི་རྣམ་པ་གཉིས།། 
བྱེད་པ་བཅིང་བས་སྒོ་ཕྱེ་ཞིང་།། 
ཡུར་བ་ལས་ནི་ཆུ་འབབ་ལྟར།། 
དེ་བཞིན་རླུང་གི་སྦྱོར་བ་ཡིས།། 
ལུས་ནི་དག་པར་བྱེད་པ་ཡིན།། 
སྒྲུབ་པོའི་དབང་པོ་གང་ཞིག་དགེ་བསྙེན་ནམ།
དགེ་ཚུལ་ལམ།
དགེ་སློང་ཡང་རུང་སྟེ།
ཤིན་ཏུ་དབེན་པའི་རི་བོའམ།
ནགས་ཚལ་ལམ།
སྐྱེད་མོས་ཚལ་ལམ།
ཁྱིམ་དུ་གནས་པས།
ལང་ཚོ་ལྡན་པ་གཞོན་ནུ་མའམ།
དར་བབས་མ་བླངས་ཏེ།
གཟུགས་བཟང་མིག་མཛེས་སྐྲ་བཟང་བ།། 
ལམ་འདིར་བློ་བརྟན་རྙེད་ནས་ནས་ནི།། 
མཆོག་ཏུ་དགའ་བ་རབ་ཏུ་བརྩམ།། 
འདོད་པའི་ལོངས་སྤྱོད་མ་ཆགས་ཤིང་།། 
བདེ་ལ་མངོན་པར་རྗེས་ཆགས་པ།། 
རྣལ་འབྱོར་ལྡན་པ་མཐོང་དགའ་བ།། 
དེ་ལས་སྦྱོར་བའི་དངོས་གྲུབ་ཐོབ།། 
ལུས་ནི་རབ་ཏུ་རྟས་ལྡན་པ།། 
དགའ་བའི་ཚིག་འཇམ་རོལ་མོ་དང་།། 
འཁྱུད་དང་ཙུམ་པ་ཏ་ནུ་འདྲུད།། 
ཟེའུ་འབྲུ་འདབ་ལྡན་བསྐུལ་བ་ཡིས།། 
གཡོ་དང་བརྟན་ཉམས་དགའ་བར་རིངས།། 
མིག་ཟུམ་འགྱུར་བ་བདག་ཉིད་ལ།། 
ལས་མང་འབྲས་བུ་བདེ་ཆུང་བས།། 
ཆ་ཤས་བདེ་བ་དགའ་དང་པོ།། 
སྟེང་དང་འོག་ཏུ་རྣམ་བལྟས་ནས།། 
རླན་བཅས་པ་དྨ་རབ་རྒྱས་པར།། 
རྡོ་རྗེ་རྒྱས་པ་རབ་བཅུག་པས།། 
འདར་དང་འགྱུར་དང་སིཏ་ཀྱི་སྒྲ།། 
ཨུ་ཡིག་དྲོད་བཅས་སྒྲ་ཉམས་པ།། 
བུ་མོས་ཡེ་ཤེས་ཐོབ་འགྱུར་ཏེ།། 
རྩོལ་བྲལ་ཁྱབ་པའི་བདེ་བ་ནི།། 
མཆོག་ཏུ་དགའ་བར་ཡང་དག་བརྗོད།། 
རབ་བསྐྱོད་གཉིས་ཀྱིས་བསྐྱོད་པ་ལས།། 
ངུ་བའམ་རྒོད་པའམ་བྱིས་པའི་ཚུལ།། 
འདོད་པས་མི་བཟོད་དྲན་ཉམས་པ།། 
བདག་གིས་ཡེ་ཤེས་བདེ་གསལ་བ།། 
རང་བཞིན་བྲལ་འདི་ལྷན་སྐྱེས་དགའ།། 
ཉམས་དང་བྲལ་བའི་དགའ་སྤངས་ནས།། 
ཡེ་ཤེས་མཆོག་གིས་དགག་པར་བྱ།། 
ཡང་ན་བཙན་ཐབས་སྦྱོར་བས་སོ།། 
རྡོ་རྗེ་འཁུམས་དང་ཆུ་སྐྱེས་ཟུམ།། 
བདེ་བ་རྗེས་དྲན་དགའ་བའི་དགའ།། 
མཆོག་ཏུ་བཅིང་བ་རྣམ་པ་བདུན།། 
ཕྲག་པར་རྐང་པ་ཟུང་སྟེར་དང་།། 
སྟེང་དང་ལོགས་དང་ཐད་ཀ་རྒྱབ།། 
ཤིན་ཏུ་རྐྱོང་དང་བསྣོལ་བའོ།། 
རྫས་ཀྱིས་ཐིག་ལེའི་རིམ་གྲོར་བྱ།། 
སྐྱེ་གནས་དམ་པ་ཚ་བ་ཡི།། 
སྦྱོར་བ་ཐམས་ཅད་བྱ་བར་བྱ།། 
འདི་ཡིས་ཡེ་ཤེས་རྒྱས་པར་འགྱུར།། 
ཞིང་ན་གནས་པའི་བུད་མེད་རྣམས།། 
འདོད་ཆེན་སྦྱོར་བས་མནན་བྱ་ཡི།། 
མེ་ཏོག་སོགས་ཀྱིས་མཆོད་མི་དགེས།། 
སྦྱོར་བ་གང་གིས་རྡོ་རྗེ་དང་།། 
པདྨ་སད་པ་དེ་བསྟེན་བྱ།། 
ཆུ་སྐྱེས་དབུས་སུ་སེམས་ཕྱུང་ལ།། 
དེ་ཡི་ཡེ་ཤེས་མཚོན་བྱས་ནས།། 
མེ་ཏོག་བཅས་པ་ལིངྒས་བཏུང་།། 
རཱ་ས་ཡ་ཎའི་བདེ་བའོ།། 
རབ་ཏུ་དགའ་སོགས་གནས་བྱས་ནས།། 
འགྱུར་བ་མེད་ཀྱང་འགྱུར་བར་སྟོན།། 
ཁུ་བ་ཕྱེད་ཀྱིས་ཤེས་རབ་མའི།། 
འཁོར་ལོར་འགྲོ་འོང་ཟད་པར་བྱེད།། 
གཟུགས་མཛེས་བལྟས་དང་དགའ་བའི་སྒྲ།། 
དྲི་མནམས་མ་མཆུའི་སྦྲང་རྩི་བཏུང་།། 
རེག་དང་གཉིས་གཉིས་སྤྲོད་པ་དང་།། 
རྡོ་རྗེ་བསླངས་པ་བྷ་ག་ཡིས།། 
འཚིར་དང་ཟིལ་བས་གཤེར་བ་དང་།། 
དྲོད་དང་གཡོ་བ་རྣམ་ཤེས་གསུམ།། 
རབ་དགའ་ལ་སོགས་སར་བརྗོད་པ།། 
ཕུང་པོ་རིན་ཆེན་སྣོད་དུ་སྦས།། 
དང་པོའི་ལས་ཅན་རྣམས་ལ་ནི།། 
བུད་མེད་སྤངས་པའི་ཡེ་ཤེས་མེད།། 
དང་པོ་ཐ་མར་གཉིས་སྦྱོར་བས།། 
སངས་རྒྱས་བདེ་བ་རབ་ཏུ་འགྲུབ།། 
ནུས་བྲལ་སློབ་དཔོན་དབང་བསྐུར་བ།། 
པདྨར་སེམས་ནི་མངོན་དབབ་པས།། 
བདེ་གཤེགས་མཆོད་པར་བྱ་བ་ཉིད།། 
གཞན་དུ་ཕྱུང་ན་དངོས་གྲུབ་རིང་།། 
བུད་མེད་དག་ཀྱང་འདིས་གྲོལ་ཏེ།། 
སོར་མོ་ཤིང་དང་པགས་པ་ཡི།། 
འཁྲུལ་འཁོར་དག་གིས་རྩ་སད་བྱ།། 
འདོད་ཆེན་བུད་མེད་རབ་གྲོལ་ཕྱིར།། 
རྣལ་འབྱོར་མ་རྒྱུད་རྒྱས་པར་ཕྱེ།། 
བདེ་བསྐྱེད་བྱེད་བདུན་ཅུ་གཉིས།། 
བུད་མེད་རྣམས་ཀྱི་ལྷག་པའི་རྩ།། 
བུད་མེད་མྱུར་དུ་བྱང་ཆུབ་པ།། 
སྐྱེས་བུ་དེ་བཞིན་མིན་པ་ཉིད།། 
འདུ་ཤེས་གཞན་དང་མ་རྫོགས་དང་།། 
མི་དམིགས་འདི་ལས་ལྟུང་མེད་དེ།། 
འདོད་བཅས་སད་དང་རྨི་ལམ་ལ།། 
འཛག་བྱེད་དེ་དག་ཉེས་དང་བཅས།། 
དུས་བཞིར་བཟང་མོ་ལ་འདོད་སྤྱོད།། 
དམ་ཚིག་རྣམས་ཀྱི་གཙོ་བོའི་གཙོ།། 
ཟླ་རེའམ་ལོ་ནི་རེ་རེ་རུ།། 
པདྨ་མཆོད་པར་མི་བྱེད་ན།། 
དེ་ཚེ་དམ་ཚིག་ཉམས་པ་ཡིས།། 
ཚ་བ་ཆེན་པོར་རྣམ་པར་ལྟུང་།། 
དངོས་གྲུབ་འདོད་པས་བུད་མེད་ཀུན།། 
མཆོད་ཅིང་གུས་པས་ཕྱག་བྱའོ།། 
དུད་འགྲོ་མོ་ལའང་གུས་བྱ་ན།། 
མི་མོ་ཅིའི་ཕྱིར་གུས་མི་བྱེད།། 
ཤེས་རབ་བུད་མེད་མི་མོའི་གཟུགས།། 
མ་དང་སྲིང་མོ་བུ་མོ་དང་།། 
ལྷ་དང་བླ་མ་གྲོགས་གྱུར་པ།། 
རབ་ཏུ་བྱམས་ལྡན་མཉེན་གཤིན་ལ།། 
མི་ཤེས་བྱ་བ་མི་གཟོ་བས།། 
སྐྱེ་གནས་དམན་ཅེས་རྣམ་སྨོད་པ།། 
ནད་དང་རིམས་ནད་ཚེ་ཐུང་དང་།། 
དམྱལ་བར་ངེས་པར་འཚེད་པར་འགྱུར།། 
མི་ཤེས་སྔགས་པ་བུད་མེད་ལ།། 
སྣུན་བྱེད་དམ་ཚིག་ཀུན་ཉམས་པས།། 
སྐད་ཅིག་དེ་ལ་མནར་མེད་ལྟུང་།། 
སྡུག་པའི་སྤུན་གྱི་དགྲར་གྱུར་ན།། 
སྤུན་ཟླ་མཆོད་ཀྱང་དགར་མི་འགྱུར།། 
བུད་མེད་སྨོད་ལ་ལྷ་མོ་རྣམས།། 
མི་དགེས་དེ་ཡི་མཆོད་མི་ལེན།། 
སྐལ་མེད་བྱེ་བ་གྲངས་མེད་པར།། 
བཟང་པོར་སྤྱོད་པ་ཁོ་ནས་ཀྱང་།། 
བྱང་ཆུབ་རིན་ཆེན་མ་ཐོབ་པ།། 
ཕྱག་རྒྱའི་སྦྱོར་བ་འདི་ཡིས་ནི།། 
ཚེ་འདི་ཉིད་ཀྱིས་ཐོབ་པར་འགྱུར།། 
རང་བཞིན་མཉམ་པ་ཉིད་སྒོམ་ཞིང་།། 
ཕྱག་རྒྱའི་བདེ་བ་རབ་སྒྲུབ་པ།། 
བུད་མེད་སྦྱོར་ལས་ཕྱག་རྒྱ་ཆེ།། 
མངོན་དུ་མཚོན་པར་བྱེད་ན་དེ།། 
ཁྲུས་དང་གཙང་སྦྲ་མི་དགོས་ཤིང་།། 
དཀའ་སྤྱད་སྡོམ་པ་མེད་པ་ཡང་།། 
བདེ་བ་ཉིད་དང་དགའ་བས་འགྲུབ།། 
དེ་བས་ཅི་ལྟར་འདོད་སྤྱོད་ཅིང་།། 
ཀུན་ཟ་དེ་བཞིན་ཐམས་ཅད་སྤྱོད།། 
གཡོ་བདག་ཀྱང་ཅི་དགར་བྱེད།། 
ཇི་ལྟ་བུས་ཀྱང་རྣམ་གྲོལ་འགྱུར།། 
གཟུགས་བརྙན་ལུགས་མ་ལ་སོགས་ལས།། 
རྣལ་འབྱོར་སྐྱེ་བར་མི་འགྱུར་གྱི།། 
བྱང་ཆུབ་སེམས་ལ་རབ་བརྩོན་ན།། 
དེ་ལས་རྣལ་འབྱོར་ལྷར་འགྱུར་རོ།། 
གཡོ་དང་སྨྲ་བ་སྤྱོད་པ་ཀུན།། 
ཕྱག་རྒྱ་སྔགས་དང་ཆོ་གར་འགྱུར།། 
མར་མེ་ལེགས་པར་བླངས་ནས་ནི།། 
མུན་པའི་ཁྲོད་གནས་ནོར་བུ་ལེན།། 
སྒྲིབ་པའི་མུན་པར་ཆོས་ཀྱི་དབྱིངས།། 
བུད་མེད་བདེ་བས་ཚོལ་བར་བྱ།། 
ཤིན་ཏུ་ཉེ་བར་གནས་པ་རྣམས།། 
དེ་དེའི་ཆོས་ལ་མི་གུས་པ།། 
མཁྱེན་ནས་རྒྱལ་བས་ཆགས་བྲལ་བསྟན།། 
དམ་པའི་དོན་དུ་དེ་ཉིད་མིན།། 
ཡང་གསུངས་པ།
དང་པོར་མཚན་དུས་གསང་སྟེ་སྤྱད།། 
གལ་ཏེ་དེར་སེམས་མི་བརྟན་ན།། 
བསྡུས་ནས་ཐ་མལ་ཚུལ་དུ་རོལ།། 
གཞན་དུ་སྨྱོན་པའི་བརྟུལ་ཞུགས་ཀྱིས།། 
ཤ་ཟ་བཞིན་དུ་ཀུན་ཏུ་འཁྱམ།། 
རྫུ་འཕྲུལ་མངོན་ཤེས་ལྔ་གྲུབ་པས།། 
འཇིག་རྟེན་མངོན་དུ་ཡང་དག་སྤྱད།། 
གལ་ཏེ་འཕགས་པའི་ས་ཐོབ་ན།། 
དེས་ནི་ཕྱོགས་ལས་རྣམ་རྒྱལ་སྤྱོད།། 
ཞིང་རྣམས་ཀུན་ཏུ་རྒྱུ་བའམ།། 
ཡང་ན་བས་མཐའ་མ་རང་གི་ཁྱིམ།། 
སྦས་པའི་སྤྱོད་པས་གྲོལ་བར་འགྱུར།། 
ཡང་ན་ཚོགས་ཀྱི་དཀྱིལ་འཁོར་ཏེ།། 
བུད་མེད་བཅུ་གཉིས་རྣམ་རོལ་བ།། 
རྒྱན་དང་གདོང་སོགས་རྣམ་པར་བརྒྱན།། 
ཤར་གྱི་བུད་མེད་དབུས་འོངས་ཤིང་།། 
གཅིག་ཤོས་ཤར་དུ་དགེས་རོལ་སོགས།། 
སྣ་ཚོགས་དུ་མས་རྣམ་རོལ་བ།། 
སྐྱེད་མོས་ཚལ་ལ་སོགས་པར་བསྒྲུབ།། 
གླུ་དང་ཟློས་གར་ཀུན་བྱས་ཏེ།། 
དབང་བསྐུར་བ་དང་ལས་ཀུན་བྱ།། 
ཡང་གསུངས་པ།
རྡོ་རྗེའི་སྒོ་ནི་དབྱེ་བ་དང་།། 
དེ་བཞིན་པདྨ་རྒྱས་པར་དབྱེ།། 
ཤིང་ངམ་ས་ཡི་འཁྲུལ་འཁོར་གྱིས།། 
བཤང་བའི་ལམ་དུ་རྩེ་བར་བྱ།། 
སྲོག་དང་དེ་བཞིན་ཐུར་སེལ་བ།། 
བཀག་ཅིང་གོང་བུ་གཅིག་ཏུ་བྱ།། 
དགའ་བས་རོལ་པ་ལ་ཞུགས་ནས།། 
དལ་བུ་དལ་བུས་རབ་སྦྱོར་ཏེ།། 
སྒོ་དབྱེ་བ་དང་སོར་མོས་གནོན།། 
བུ་མོའི་རྩ་ཡི་ཐུར་མ་ཡིས།། 
དྷུ་ཏཱི་རྣམ་པར་འབྱེད་པར་འགྱུར།། 
དེ་ཡི་གནས་སུ་རླུང་རྒྱས་ཏེ།། 
རྩ་ཡི་འཁོར་ལོ་ཀུན་སད་པ།། 
གཏུམ་མོ་འབར་བཅས་ཞུ་ཞིང་འཛག།
བཙན་ཐབས་སྦྱོར་བས་མེ་འབར་བ།། 
ར་སནཱ་ལས་རྣམ་པར་རྒྱུ།། 
འཛག་པའང་ལ་ལ་ནཱ་ལས་ཏེ།། 
ཁུ་བ་འདྲེས་གྱུར་ཀུན་འདར་དུ།། 
འབར་བྱེད་འཁོར་ལོ་འཁོར་ལོ་ལ།། 
ལན་མང་བཟློག་ཅིང་ཡང་འབར་ནས།། 
ཚངས་པའི་སྒོ་ང་འབིགས་པར་བྱེད།། 
དེ་ལས་རྣམ་པར་ལྟུང་བ་ཡིས།། 
ཆོས་ཀྱི་ཕྱག་རྒྱ་རབ་ཏུ་འགྲུབ།། 
མངོན་པར་བྱང་ཆུབ་རབ་བཤད་པ།། 
འབྱུང་བའི་བདེ་བ་ལྷ་མོར་བརྟག།
གདོལ་མ་བྲམ་ཟེའི་བུ་མོ་དང་།། 
ཚོང་མོ་གླུ་མཁན་མདའ་མཁན་མོ།། 
གར་མཁན་མོ་སོགས་རིགས་ཅན་གཟུང་།། 
ཡང་ན་ལྷ་མོ་མིའམ་ཅི།། 
ཀླུ་མོ་དྲི་ཟ་མོ་སོགས་བརྟག།
ཐིག་ལེ་ཞུ་བ་ཟླ་བའི་གཟུགས།། 
མེ་ཏོག་དང་བཅས་ཉི་མ་གསོལ།། 
ཐབས་དང་ཤེས་རབ་གཅིག་གྱུར་པ།། 
ཁུ་བ་ཁྲག་དང་རླུང་བཅས་པའི།། 
ཚོགས་པ་འདིར་ནི་རྣམ་པར་ཞིག།
ལུས་དང་སེམས་ཞེས་བྱ་བ་འདས།། 
ཀུན་གཞི་རྣམ་པར་གྱུར་པ་ཉིད།། 
འདི་ལས་ལོངས་སྤྱོད་རྫོགས་པར་འགྱུར།། 
ཡང་ན་དོན་གྲུབ་སྒྱུ་མ་བཞིན།། 
མཱ་མ་ཀཱི་སོགས་རབ་སྦྱོར་བའོ།། 
སངས་རྒྱས་རང་ཉིད་གཟུགས་ཅན་ནི།། 
ལྷ་མོ་དང་སྦྱོར་འདོད་ཆགས་ཆེ།། 
འོན་ཀྱང་མོས་པ་ཐ་དད་ཕྱིར།། 
སྤྲུལ་པ་མིག་འཕྲུལ་རྣམ་པར་འཕྲུལ།། 
ཡང་གསུངས་པ།
ཨོཾ་ཀརྟི་ཀ་སརྦ་མཱ་ར་ཎཾ་མཾ་ས་ཀརྟ་ཡ་ཀརྟ་ཡ་ཧཱུྃ་ཕཊ།
ཨོཾ་བཛྲ་ཀཱ་པཱ་ལ་སརྦ་ཤ་ཏྲཱུཾརཀྟ་དྷཱ་ར་ཡ་དྷཱ་ར་ཡ་ཧཱུྃ་ཕཊ།
ཨོཾ་ཧ་ན་ཧ་ན་མཱ་ར་ཡ་མཱ་ར་ཡ་སརྦ་ཤ་ཏྲཱིུ་ཏྲི་ཤཱུ་ལ་ཧཱུྃ་ཕཊ།
བརྟུལ་ཞུགས་སོ།། 
གཟུགས་བརྙན་ཡི་གེ་མཚན་མ་དག།
དཀྱིལ་འཁོར་གསུམ་དུ་ངེས་བྱས་པ།། 
སྙིང་ག་ནས་བྱུང་སྙིང་གར་གཞུག།
མཚོན་ཆ་ཕྱག་རྒྱ་ཕྱིས་བཀོད་ནས།། 
ལས་དང་དངོས་གྲུབ་བཀས་གནང་བ།། 
བུ་མོ་དག་ལ་འཁྱུད་པ་དང་།། 
ནུ་མ་ཉེད་ལས་བདེ་ཐོབ་པ།། 
སློབ་དཔོན་དབང་བསྐུར་སྦྱིན་པའོ།། 
ཞི་བ་ལ་སོགས་པའི་སྒྲོལ་མ་ནི་དཀར་བ་དང་།
སེར་བ་དང་།
དམར་བ་དང་།
ནག་མོའོ།། 
ཆུ་དང་།
དབང་ཆེན་དང་།
མེ་དང་།
རླུང་ལ་གནས་པ།
ངང་པའི་རྒྱལ་པོ་དང་།
གླང་པོ་ཆེ་དང་།
རྟ་དང་།
མ་ཧེ་ལ་ཞོན་པའོ།། 
ཞི་བའི་ལྷ་མོ་ནི་མི་འཇིགས་པ་དང་ཨུཏྤལ་དཀར་པོ་འཛིན་པའོ།། 
རྒྱས་པ་མོ་ནི་མཆོག་སྦྱིན་དང་བུམ་པ་དང་སྙེ་མ་འཛིན་པའོ།། 
དབང་བྱེད་མ་ནི་ལྕགས་ཀྱུ་དང་ཞགས་པའོ།། 
གསོད་བྱེད་མ་ནི་རལ་གྲི་དང་དུས་ཀྱི་ཞགས་པའོ།། 
ཕྱོགས་ཀྱི་ལྷ་མོའོ།། 
གྲྭ་བཞིར་འཁོད་པ་ནི།
སངས་རྒྱས་རིན་ཆེན་ཆོས་དང་ནི།། 
རྡོ་རྗེ་སྒྲོལ་མ་བསམ་བྱ་བ།། 
དཀར་དང་སེར་པོ་དམར་པོ་དང་།། 
དཀར་མིན་ཕྱག་ཀྱང་བཞི་པ་སྟེ།། 
མཆོག་སྩོལ་བ་དང་ཨུཏྤ་ལ།། 
ཅང་ཏེའུ་དེ་བཞིན་རྩེ་གསུམ་བསྣམས།། 
ཞལ་དྲུག་ཕྱག་དྲུག་ཐོ་བ་དང་།། 
ཞགས་པ་བསྣམས་པ་ཞབས་དྲུག་པ།། 
ཚངས་པ་འཇོམས་པ་གཤིན་རྗེ་གཤེད།། 
རལ་གྲི་ཐོད་པས་ལག་བྲེལ་བ།། 
མིག་ཡོན་དབང་པོ་དབང་ལྡན་གནོན།། 
དབྱུག་ཏོ་དང་ནི་པདྨ་དང་།། 
འཁོར་ལོ་ཞགས་པ་འཛིན་པའི་མཆོག།
ཁྲོ་བོའི་རྒྱལ་པོ་པད་མཐར་བྱེད།། 
བསྐལ་པའི་མེ་ལྟར་གཟི་བརྗིད་འབར།། 
ཀླུ་དང་གཤིན་རྗེ་ཞབས་ཀྱིས་མནན།། 
འཁྱིལ་པ་རྡོ་རྗེ་ཕུར་བུ་ཡིས།། 
སྣ་ཚོགས་རྡོ་རྗེ་ཐོ་བར་བཅས།། 
དྲིལ་བུ་ཕུར་བུ་བསྣམས་ནས་ནི།། 
ལོག་འདྲེན་བདུད་བཅས་ལ་འདེབས་བརྩོན།། 
དཔའ་བོ་འདི་གསུམ་སྤྲིན་གྱི་མདོག།
གཞན་རྣམས་གང་རྣམས་ཕོ་ཉ་མོ།། 
རང་རང་ལས་དང་མཚུངས་པར་བྱ།། 
གསང་བ་ཐམས་ཅད་པའི་ལེའུ་སྟེ་བཞི་པའོ།།།། 
དེ་ནས་འཁོར་རྣམས་ཀྱིས་བསྟོད་པ།། 
དབང་པོ་གཉིས་ཀྱི་སྦྱོར་བ་གང་།། 
རང་བཞིན་མེད་པའི་བདག་ཉིད་དེ།། 
ཡེ་ཤེས་མཚོན་ཆ་རྣམས་འཆང་བ།། 
མངོན་སྤྱོད་སྣ་ཚོགས་གཅོད་པ་པོ།། 
མ་མོའི་ཚོགས་ཀྱིས་བསྐོར་བའི་སྔགས་ཅན་མ།། 
དབང་པོའི་དྲྭ་བ་འོད་ཟེར་འཕྲོ་ཞིང་འཁྲུག།
ལྷན་ཅིག་སྐྱེས་པའི་མཛེས་མ་དང་གཅུགས་མཛད།། 
བློ་གྲོས་ཆེན་པོས་བདག་ལ་དབང་བསྐུར་སྩོལ།། 
ཅེས་གསོལ་བ་བཏབ་པར་གྱུར་པ་ལ།
དཔལ་རྡོ་རྗེ་སེམས་དཔའ་དམ་ཚིག་སྒྲོལ་མ་དང་མཉམ་པར་སྦྱོར་བས་དེ་བཞིན་གཤེགས་པ་ཐམས་ཅད་ཉིད་ཀྱི་སྐུ་ལ་ཡོངས་སུ་ཞུགས་ཏེ་བྱང་ཆུབ་ཀྱི་སེམས་རྣམ་པར་དབབ་པ་རྡོ་རྗེས་ནམ་མཁའི་ཁམས་ཐམས་ཅད་ཡོངས་སུ་གང་བས་སེམས་ཅན་ཐམས་ཅད་མཆོག་ཏུ་བདེ་བ་གྲུབ་པར་གྱུར་ཏོ།། 
རབ་ཏུ་དབེན་པའི་གནས་དག་ཏུ།། 
ཧཱུྃ་གི་ཡི་གེས་བདུད་རྣམས་གཞོམ།། 
ཨོཾ་ཨཱཿ་ཨཱ་ལི་ཀཱ་ལི་སྟེ།། 
རྩ་གཉིས་ཟླ་བ་ཉི་མ་དག།
དེ་དག་མེ་ལོང་ཡེ་ཤེས་ཏེ།། 
ས་བོན་མཚན་མར་གྱུར་པ་ནི།། 
སོ་སོར་རྟོག་པར་ངས་བཤད་དོ།། 
གཅིག་གྱུར་མཉམ་པ་ཉིད་ཡིན་ཏེ།། 
འགྲོ་དོན་བྱེད་པ་བྱ་ནན་ཏན།། 
གཟུགས་བརྙན་རྫོགས་པ་ཆོས་དབྱིངས་སོ།། 
དབང་པོ་གཉིས་སྦྱོར་རྡོ་རྗེ་གསུམ།། 
རབ་རྫོགས་སྔགས་རྣམས་ཀུན་གྱི་ལྷ།། 
གསང་དང་གསང་ཆེན་ཤིན་ཏུ་གསང་།། 
རྣལ་འབྱོར་རྣལ་འབྱོར་ཆེན་པོ་དང་།། 
རྗེས་དང་ཤིན་ཏུ་རྣལ་འབྱོར་དང་།། 
སྟོང་པའི་ཡེ་ཤེས་རྣམ་གསུམ་པོ།། 
རྒྱུད་ཀུན་གྱི་ནི་གཙོ་བོའི་གཙོ།། 
མི་ཤིགས་པ་དང་སྔགས་དང་རྫས།། 
ཐིག་ལེ་གསུམ་དུ་ངས་བཤད་དེ།། 
བྱིན་གྱིས་བརླབས་དང་ཡོངས་བརྟགས་དང་།། 
ཡོངས་སུ་རྫོགས་པའི་རྣལ་འབྱོར་གསུམ།། 
མི་གསལ་བ་དང་ཡེ་ཤེས་ཆུང་།། 
ཡེ་ཤེས་ཡེ་ཤེས་ཆེན་པོ་སྟེ།། 
གང་ཟག་རྣམ་པ་བཞི་རུ་བརྗོད།། 
གཟུགས་མེད་ཚོར་བ་འདུ་ཤེས་དང་།། 
འདུ་བྱེད་དང་ནི་རྣམ་ཤེས་བྲལ།། 
དབང་པོ་ཡུལ་དང་རྣམ་ཤེས་མེད།། 
ཉོན་མོངས་མེད་ཅིང་བྱང་ཆུབ་མེད།། 
དངོས་པོ་མེད་ཅིང་སྒོམ་པ་མེད།། 
འཕེལ་བ་མེད་ཅིང་བྲི་བ་མེད།། 
རྟག་མིན་མི་རྟག་མ་ཡིན་པ།། 
ཡོད་དང་མེད་དང་ཡོད་མེད་འདས།། 
འདི་ལ་བདག་མེད་གཞན་ཡང་མེད།། 
བདེན་མིན་རྫུན་པ་མ་ཡིན་པ།། 
རྐྱེན་གྱིས་སྟོང་མིན་རང་བཞིན་ཉིད།། 
ཤེས་རབ་ཕ་རོལ་ཕྱིན་པར་བརྗོད།། 
དམིགས་དང་དམིགས་མེད་ལས་འདས་ནས།། 
བྱ་བ་ཅི་དགར་སྤྱོད་བྱེད་པ།། 
རིག་སྔགས་གྲུབ་པ་གང་ཡིན་པའི།། 
བྱང་ཆུབ་སེམས་དཔའ་སྤྱོད་ལ་གནས།། 
སྒྱུ་མས་སྒྱུ་མ་བཅོམ་པ་དང་།། 
སྒྱུ་མས་སྒྱུ་མ་མཆོད་བྱེད་ལྟར།། 
ཐབས་མཁས་སྤྱོད་པ་འདི་དག་གིས།། 
རྨི་ལམ་བཞིན་དུ་སྔགས་སྤྱོད་པའོ།། 
ཇི་ལྟར་མེ་ཡི་སྲེག་པ་ལྟར།། 
ངོ་བོ་ཉིད་ཀྱིས་བུད་མེད་ལས།། 
ཤེས་རབ་ཕ་རོལ་ཕྱིན་པ་སྐྱེ།། 
གཡོ་བ་ཐིམ་དང་བདེ་བ་དང་།། 
རྣམ་རྟོག་ངོ་བོ་ཉིད་ཀྱིས་གཅོད།། 
དེ་ཕྱིར་དེ་ལ་དེ་རབ་སྒྲུབ།། 
མཐའ་མེད་དབུས་ཀྱང་མེད་རིག་པ།། 
དོན་དམ་རྡོ་རྗེའི་དཀྱིལ་འཁོར་རོ།། 
རྟོག་པས་རྟོག་པ་རྣམ་སྤོང་སྟེ།། 
དེ་ཕྱིར་བསྐྱེད་པའི་རིམ་པ་བསྒོམ།། 
འདོད་ཆགས་ཞེ་སྡང་གཏི་མུག་རྣམས།། 
འོད་གསལ་མཆོག་ཏུ་ཉེར་འགྲོ་བ།། 
བདེ་དང་སྒྱུ་མའི་རང་བཞིན་དང་།། 
རྣམ་པར་མི་རྟོག་རྣམ་པར་སྦྱང་།། 
མོས་པས་སྤྱོད་པའི་ས་བཅུ་གཉིས།། 
ཕོ་ཉ་མོ་སྦྱོར་དེ་ཉིད་དང་།། 
རྩ་དང་ཁམས་དག་གཡོ་བ་ཡི།། 
འགྲོ་འོང་འགགས་པའི་ཡེ་ཤེས་སོ།། 
དེ་ནས་དེ་ལ་ཡེ་ཤེས་སྐུ།། 
འདི་ལ་རྩ་མེད་ཁམས་ཀྱང་མེད།། 
རླུང་གི་བགྲོད་པའང་ཡོད་མ་ཡིན།། 
འོན་ཀྱང་སེམས་ཀྱི་རྣམ་འཕྲུལ་ཏེ།། 
དེ་དེ་འགགས་ལས་ས་བཅུ་གཉིས།། 
ཕོ་ཉ་མོ་རྣམས་སྦྱོར་གྲུབ་ལས།། 
སྤྲུལ་པའི་གཟུགས་ཀྱི་བདེ་བ་འདི།། 
རིག་འཛིན་རྣམས་ཀྱི་ས་ཞེས་བརྗོད།། 
ལས་དང་པོ་དང་རྣལ་འབྱོར་པ་དང་སྒྲུབ་པ་པོ།། 
གྲུབ་པ་མཆོག་དང་གྲུབ་པ་དང་ནི་སེམས་དཔའ་ཆེ།། 
རྡོ་རྗེ་སེམས་དཔའ་ཞེས་བྱ་སྔགས་སྤྱོད་བདུན་དུ་གསུངས།། 
བླ་མའི་དྲིན་གྱིས་སྐྱེ་བ་གཅིག་རྫོགས་མངོན་གྱུར་པའོ།། 
སྟོང་པ་མ་ཡིན་མི་སྟོང་མིན།། 
ཟག་མེད་སེམས་འདི་དེ་བཞིན་ཉིད།། 
ནམ་མཁའ་སྣོད་ཀྱིས་དབྱེ་བ་ལྟར།། 
གནས་སྐབས་བདུན་དུ་འཇིག་རྟེན་རྟོག།
རྡོ་རྗེ་རང་བཞིན་འགྱུར་མེད་པ།། 
གནས་སྐབས་ཐེག་པ་ཐུག་མེད་ཀྱིས།། 
དེ་ནི་མི་འཇིགས་གཡོ་བ་མེད།། 
ནམ་མཁའ་ལྟ་བུར་གོས་པ་མེད།། 
ཇི་ལྟར་རབ་རིབ་ཅན་དག་གིས།། 
ནམ་མཁའ་ལ་ནི་སྐྲ་ཤད་མཐོང་།། 
དེ་བཞིན་འཁོར་བ་རྣམ་པར་རྟོག།
འཁོར་བ་མེད་ཅིང་གང་ཟག་མེད།། 
དེ་ཕྱིར་བཅོས་མ་ཀུན་སྤངས་ནས།། 
ཟུང་འཇུག་རང་བཞིན་བསྒོམ་བྱ་སྟེ།། 
དེ་བཞིན་གཤེགས་པའི་གསུང་ལམ་ལ།། 
སྔགས་རིག་རྣམ་རྟོག་མ་བྱེད་ཅིག།
རྣལ་འབྱོར་དབང་པོས་སྐྱེ་བོ་ནི།། 
གང་ལའང་བརྙས་པར་མི་བྱ་སྟེ།། 
ཉན་ཐོས་ནང་དུ་མི་གནས་ཤིང་།། 
ཆགས་བྲལ་ལམ་ལ་བློ་མི་གུས།། 
བུད་མེད་རིན་ཆེན་སྤང་མི་བྱ།། 
ཉན་ཐོས་སྤྱོད་པ་སྤངས་བྱས་ནས།། 
འདོད་ཆགས་ཆེན་པོ་སྙིང་རྗེ་བཅས།། 
འདུལ་བའི་ཐབས་ཚུལ་ཀུན་རིག་པས།། 
གཉིས་སྦྱོར་བརྟུལ་ཞུགས་ལ་གནས་པའོ།། 
སྡོམ་དང་སྡོམ་མིན་ཀུན་ལས་ལོག།
བཟའ་དང་བཟའ་མིན་མི་བརྟག་སྟེ།། 
གཙང་དང་མི་གཙང་དཔྱད་མི་བྱ།། 
རང་བཞིན་དེ་ཉིད་མཉམ་པར་ཤེས།། 
མགོ་ཟླུམ་བརྟུལ་ཞུགས་གཟི་བརྗིད་ཅན།། 
མཉམ་ཉིད་དམིགས་སུ་མེད་པ་ལ།། 
སྡིག་དང་བསོད་ནམས་ཀུན་ཡོད་མིན།། 
ཀུན་ཀྱང་བྱང་ཆུབ་སྤྱོད་པ་ཅན།། 
བུད་མེད་སྦྱོར་ལས་སེམས་བརྟན་པ།། 
ཚངས་སྤྱོད་མཉམས་དགེ་སློང་སྟེ།། 
དབང་ཕྱུག་ཀུན་གྱི་བླ་མར་གྱུར།། 
རྡོ་རྗེ་བྱིན་གྱིས་རློབ་པའི་ཡེ་ཤེས་ཀྱི་ལེའུ་སྟེ་ལྔ་པའོ།།།། 
ཕྲིན་ལས་ཐམས་ཅད་འབྱུང་བ་སྒྲོལ་མ་འདུས་པ་དོན་དམ་པ་ཞེས་བྱ་བ།
རྣལ་འབྱོར་མའི་རྒྱུད་ཀྱི་རྒྱལ་པོ་ལས་རྟོག་པ་ཕྱི་མ་གསང་བ་ངེས་པར་བསྟན་པ་ཇི་སྙེད་པ་རྫོགས་ཏེ།
སྒྲོལ་མ་འབྱུང་བའི་རྟོག་པ་ཇི་སྙེད་པ་རྫོགས་སོ།།།། 
རྒྱ་གར་ལྷོ་ཕྱོགས་རསྨྭི་ཤྭ་ར་འི་ལྗོངས་སུ་སྐུ་འཁྲུངས་པ་རྡོ་རྗེ་ཐེག་པ་ལ་མཁས་ཤིང་གྲུབ་པ་བརྙེས་པའི་རྗེ་བཙུན་བུདྡྷ་གུཔྟ་ལ་རྒྱུད་འདི་ཞིབ་མོར་ཉན་ཅིང་སྒྱུར་བར་བླ་བ་རྣམས་ཐོ་རེ་ལོང་ངེ་བ་བསྒྱུར་ཞིང་།
དཀའ་གནས་རྣམས་ལ་རེག་ཟིག་གི་རིམ་པ་མང་དུ་བྱས་ནས་བརྟག་དཔྱད་མང་དུ་བགྱིས་པ་ལས།
སླད་ནས་རྒྱ་གར་གྱི་མཁན་པོ་ནི་རྦཱ་ཎ་ཤྲཱིའི་ཞབས་དང་།
ཡང་སླད་ཀྱིས་པཎྜི་ཏ་པཱུརྞ་བཛྲའི་སྤྱན་སྔར་འགྲེལ་པ་སོ་སོ་དང་ཞིབ་ཏུ་སྦྱར་ཏེ་རྒྱལ་ཁམས་པ་ཏཱ་ར་ན་ཐས་བསྒྱུར་བའོ།།།། 
