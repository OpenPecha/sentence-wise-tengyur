༄༅༅།། རྒྱ་གར་སྐད་དུ།
ཤྲཱི་མ་ཧཱ་བ་ལ་ཛྙཱ་ན་རཱ་ཛ་ཏནྟྲ་རཱ་ཛ།
བོད་སྐད་དུ།
དཔལ་སྟོབས་ཆེན་ཡེ་ཤེས་རྒྱལ་པོའི་རྒྱུད་ཀྱི་རྒྱལ་པོ།
དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།། 
བཅོམ་ལྡན་འདས་དེ་ཁོ་ན་ཉིད་བཙུན་མོའི་བྷ་ག་ལ་འཁོར་དཔའ་བོ་རྡོ་རྗེ་ལ་སོགས་པ་མཁའ་འགྲོ་མ་དང་།
མ་མོའི་ཚོགས་ཀྱིས་བསྐོར་ཏེ་བཞུགས་པའི་དུས་སུ།
དཔའ་བོ་རྡོ་རྗེ་མཁའ་འགྲོ་མ་ལ་སོགས་པས་གཡོན་ཕྱོགས་སུ་བསྐོར་བ་ལན་གསུམ་བྱས་ནས་ཕྱོགས་གཅིག་ཏུ་འཁོད་དོ།། 
དཔའ་བོ་རྡོ་རྗེས་བཅོམ་ལྡན་འདས་ལ་སྤྱི་བོས་གཏུགས་ཏེ།
ཧ་ཧ་ཞེས་པ་གསུམ་བརྗོད་ནས་བཅོམ་ལྡན་འདས་ལ་གསོལ་པ།
རྩ་ནི་གང་ལགས་རླུང་གང་ལགས།། 
ཐིག་ལེ་གང་ལགས་གྲངས་ནི་དུ།། 
དེ་ལ་སེམས་གཟུང་ཇི་ལྟར་ལགས།། 
འཁོར་ལོ་ཇི་ལྟར་ལགས་པ་དང་།། 
དེ་ཡི་གྲངས་ནི་དུ་ཞིག་མཆིས།། 
རྩ་རྣམས་རང་བཞིན་ཇི་ལྟར་ལགས།། 
ཡི་གེ་དགོད་ཐབས་ཇི་ལྟར་ལགས།། 
དེ་རྣམས་དབུས་ཀྱི་ལྟེ་བར་ནི།། 
ཡི་གེ་དགོད་པ་གང་དང་གང་།། 
གཏུམ་མོ་སྦར་བ་ཇི་ལྟར་ལགས།། 
ཟླ་བ་ཉི་མ་ཇི་ལྟར་ལགས།། 
གནས་ནི་གང་དུ་གཟུང་བར་བགྱི།། 
རྐྱེན་གཉིས་འཁོར་ལོ་ཇི་ལྟར་ལགས།། 
གོ་བཟློག་ཚུལ་ནི་ཇི་ལྟར་ལགས།། 
གསང་བའི་འཁོར་ལོ་བཞི་གང་ལགས།། 
དེ་རྣམས་ཀྱི་ནི་དགོངས་པ་དང་།། 
དེ་ལ་དགའ་སོགས་ཇི་ལྟར་འབྱུང་།། 
སྟོང་པ་བཅུ་དྲུག་ཇི་ལྟར་ལགས།། 
ས་ཡི་རིམ་པ་ཇི་ལྟར་ལགས།། 
དེ་རྣམས་ཀྱི་ནི་དགོངས་པ་དང་།། 
དགོས་པའི་དགོངས་པ་ཇི་ལྟར་ལགས།། 
བཅོམ་ལྡན་འདས་ཀྱིས་བཀའ་སྩལ་པ།། 
ཉོན་ཅིག་དཔའ་བོ་རྡོ་རྗེ་ཁྱོད།། 
ཁྱོད་ལ་བཤད་ཀྱིས་ལེགས་པར་ཟུང་།། 
རྩ་རྣམས་ཀྱི་ནི་རང་བཞིན་ནི།། 
ནམ་མཁའ་གཉིས་མེད་ཐམས་ཅད་བསྐྱེད།། 
དེར་གནས་རླུང་གི་རང་བཞིན་ནི།། 
གཡོ་བ་རྣམ་ཤེས་གཡོ་བ་ཡིན།། 
ཐིག་ལེ་སྟོང་ཉིད་ངོ་བོ་སྟེ།། 
སྟོང་ཉིད་བསམ་དུ་མེད་པའོ།། 
ཐིག་ལེ་གྲངས་ནི་བཅུ་དྲུག་སྟེ།། 
རྩ་དང་རླུང་ཡང་དེ་བཞིན་ནོ།། 
དེ་ནས་སེམས་གཟུང་བསྟན་པ་ནི།། 
རྩ་རླུང་དང་ནི་ཐིག་ལེ་ལ།། 
གཉིས་མེད་རྩེ་གཅིག་སེམས་དང་པོ།། 
འཁོར་ལོའི་གྲངས་ནི་བཞི་ཡིན་ཏེ།། 
བདེ་ཆེན་འཁོར་ལོ་ལོངས་སྤྱོད་ཆོས།། 
དེ་འོག་སྤྲུལ་པའི་འཁོར་ལོ་སྟེ།། 
དེ་རེ་ལ་ཡང་བཞི་བཞི་སྟེ།། 
བཅུ་དྲུག་གྲངས་སུ་ཤེས་པར་བྱ།། 
མེ་རླུང་གཉིས་ནི་རྐྱེན་ཡིན་ཏེ།། 
རོ་མའི་འཁོར་ལོ་ཉིད་དང་ནི།། 
སྤྱི་གཙུག་འཁོར་ལོ་དབང་བསྐུར་གནས།། 
གསང་བའི་འཁོར་ལོ་བཞི་ཡིན་ཏེ།། 
བདེ་སྐྱོང་འཁོར་ལོ་དང་པོ་སྟེ།། 
རྟ་མགྲིན་ལོངས་སྤྱོད་འཁོར་ལོ་ཡིན།། 
རིག་པའི་འཁོར་ལོ་གསུམ་པའོ།། 
གསང་བའི་འཁོར་ལོ་བཞི་ཡིན་ནོ།། 
ཉི་ཤུ་རྩ་བཞི་གྲངས་སུ་བསྟན།། 
རྩ་རྣམས་རང་བཞིན་ང་ཡིས་བཤད།། 
རྩ་ནི་ས་ཡི་རང་བཞིན་ཏེ།། 
རླུང་དང་ཐིག་ལེའི་རང་བཞིན་ནོ།། 
དེ་ནས་ཡི་གེ་དགོད་པ་ནི།། 
བདེ་ཆེན་འཁོར་ལོ་སུམ་ཅུ་གཉིས།། 
གསལ་བྱེད་སུམ་ཅུ་རྩ་གཉིས་ནི།། 
གཡས་ནས་བསྐོར་ཏེ་དགོད་པར་བྱ།། 
ལོངས་སྤྱོད་འཁོར་ལོའི་རྩིབས་བཅུ་དྲུག།
དབྱངས་ཡིག་བཅུ་དྲུག་གཡོན་ནས་དགོད།། 
ཆོས་ཀྱི་འཁོར་ལོ་འདབ་མ་བརྒྱད།། 
ཡུམ་བཞིའི་ས་བོན་གཡོན་ནས་དགོད།། 
ཐབས་ནི་མཚམས་ཏེ་གཡས་ནས་བསྐོར།། 
སྤྲུལ་པའི་འཁོར་ལོའི་འདབ་མ་ནི།། 
དྲུག་ཅུ་རྩ་བཞི་གང་ཡིན་ལ།། 
གསལ་བྱེད་གཡས་བསྐོར་དགོད་པར་བྱ།། 
དབྱངས་ཡིག་གཉིས་ལྡན་གཡོན་ནས་བསྐོར།། 
བདེ་ཆེན་འཁོར་ལོའི་ལྟེ་དབུས་སུ།། 
ཧྃ་ནི་དཀར་པོ་ཐུར་བལྟས་བསམ།། 
ལོངས་སྤྱོད་འཁོར་ལོའི་ལྟེ་དབུས་སུ།། 
ཨོཾ་ནི་དཀར་པོ་གྱེན་བལྟས་བསམ།། 
ཆོས་ཀྱི་འཁོར་ལོའི་ལྟེ་དབུས་སུ།། 
ཧཱུྃ་ནི་སྔོན་པོ་ཐུར་བལྟས་བསམ།། 
སྤྲུལ་པའི་འཁོར་ལོའི་ལྟེ་དབུས་སུ།། 
ཨཱཿ་ནི་དམར་པོ་གྱེན་བལྟས་བསམ།། 
རྐྱེན་གྱི་འཁོར་ལོ་གཉིས་ཡིན་ཏེ།། 
དང་པོའི་གནས་སུ་ཡི་གེ་ཡྃ།། 
གཏུམ་མོ་འབར་བའི་ཡྃ་ཡིན་ཏེ།། 
ནག་པོ་ཡོངས་སུ་གྱུར་པ་ལས།། 
རླུང་འཁོར་མདོག་གནག་གཞུ་ཡི་དབྱིབས།། 
དབུས་སུ་དྷ་ལྔ་དགོད་བྱས་ནས།། 
བ་དན་ལྔ་ནི་མཛེས་པའོ།། 
གྲུ་གསུམ་གནས་སུ་ཡི་གེ་རྃ།། 
མེ་ཡི་འཁོར་ལོ་གྲུ་གསུམ་དམར།། 
དབུས་སུ་ཨོྃ་ཨཱཿ་ཧཱུྃ་ནི་དགོད།། 
ཟུར་ལ་རྡོ་རྗེ་གསུམ་གྱིས་མཚན།། 
རྐྱེན་གྱི་འཁོར་ལོ་དེ་ལྟར་ཡིན།། 
རླུང་གིས་བསྐྱོད་པས་དམ་ཚིག་མེས།། 
ཡེ་ཤེས་མེ་ནི་བསྐུལ་བ་མཁས།། 
ཡེ་ཤེས་མེ་ནི་བསྐུལ་བ་མཁས།། 
འཁོར་ལོ་བཞིའམ་བརྒྱད་གཉིས་བཤད།། 
བདེ་ཆེན་མ་གཏོགས་གཉིས་ཙམ་བསྲེགས།། 
བདེ་ཆེན་ཧྃ་ནི་བསྲོས་བྱས་ནས།། 
ཞུ་བ་འཆི་མེད་བདུད་རྩི་ནི།། 
ཟླ་བ་ཞུ་བའི་བདུད་རྩི་ཡིས།། 
སྲོག་གི་རྩ་ཡི་ནང་ནས་འབབ།། 
རྒྱུན་དུ་འབབ་པར་གྱུར་པ་ཡིས།། 
འཆི་མེད་ཐིགས་པ་གཉིས་ཡིན་ཏེ།། 
གཟུང་བ་མདུད་པའི་ནང་དུ་གཟུང་།། 
གོ་བཟློག་ལུགས་སུ་བཟློག་པ་སྟེ།། 
མཐར་ཐུག་གནས་སུ་གཟུང་བའོ།། 
གསང་བའི་འཁོར་ལོ་བཞི་པ་ནི།། 
གསང་བ་བདེ་སྐྱོང་འཁོར་ལོ་སྟེ།། 
ཧཱུྃ་ནི་ལྟེ་བར་དགོད་བྱས་ནས།། 
འདབ་མ་ལྔ་བཅུ་བརྒྱད་ཀྱི་གྲངས།། 
གསལ་བྱེད་ལུགས་བཞིན་དགོད་པར་བྱ།། 
དབྱངས་ཡིག་རིམ་གཉིས་དག་བཀོད་ནས།། 
ཐ་མ་བཟུང་སྟེ་སྤངས་པའོ།། 
སྡིག་པ་སྤོང་ཕྱིར་བདེ་སྐྱོང་སྟེ།། 
དེ་ཕྱིར་བདེ་སྐྱོང་ཞེས་ནི་བཤད།། 
རྟ་མགྲིན་འཁོར་ལོའི་འདབ་བཟུང་ལ།། 
དབྱངས་ཡིག་ལུགས་དང་ལུགས་མིན་དགོད།། 
ལྟེ་བར་ཨུ་ནི་དགོད་པར་བྱ།། 
བདེ་བའི་ལོངས་སྤྱོད་མྱོང་བའི་ཕྱིར།། 
རྟ་མགྲིན་འཁོར་ལོ་རུ་ནི་བཤད།། 
རིག་པའི་འཁོར་ལོ་འདབ་མ་ལྔ།། 
ལྟེ་བར་ཧྃ་ནི་དགོད་བྱས་ནས།། 
འདབ་མ་ལྔ་ལ་ཨོྃ་ཧཱུྃ་ཏྲཱྃ་ཨ།། 
གཡས་ནས་རིམ་གྱིས་དགོད་པར་བྱ།། 
བཞི་པའི་དོན་ནི་རིག་པའི་ཕྱིར།། 
རིག་པའི་འཁོར་ལོ་ཞེས་ནི་བཤད།། 
གསང་བའི་འཁོར་ལོ་རིམ་པ་དྲུག།
ལྟེ་བ་འདབ་བཞི་འདབ་མ་བརྒྱད།། 
བཅུ་དྲུག་སུམ་ཅུ་རྩ་གཉིས་ཏེ།། 
དྲུག་ཅུ་རྩ་བཞི་བཤད་པ་ཡིན།། 
ལྟེ་བར་ཨ་ནི་དགོད་པ་སྟེ།། 
ཨེ་བྃ་མ་ཡཱ་དེ་རྣམས་ནི།། 
འདབ་མ་བཞི་ལ་གཡོན་ནས་དགོད།། 
འདབ་མ་བརྒྱད་ལ་དགོད་བྱ་བ།། 
སྡེ་བརྒྱད་ཀྱི་ནི་དང་པོ་བརྒྱད།། 
གཡོན་གྱི་རིམ་པས་དགོད་པར་བྱ།། 
འདབ་མ་བཅུ་དྲུག་གང་ཡིན་པ།། 
མ་མོ་བཅུ་དྲུག་གཡོན་ནས་དགོད།། 
འདབ་མ་སུམ་ཅུ་གཉིས་སོགས་ལ།། 
དབྱངས་ཡིག་ཡི་གེ་བཅུ་དྲུག་ནི།། 
གཡས་དང་གཡོན་གྱི་རིམ་པས་དགོད།། 
འདབ་མ་དྲུག་ཅུ་རྩ་བཞི་ལ།། 
གཡས་ནས་ཀཱ་ལི་ལུགས་བཞིན་དགོད།། 
ཨཱ་ལི་རིམ་གཉིས་གཡོན་ནས་དགོད།། 
གསང་བའི་དབང་བསྐུར་བ་ཡི་ཕྱིར།། 
གསང་བའི་འཁོར་ལོ་ཞེས་ནི་བཤད།། 
དེ་ནས་རོ་མའི་འཁོར་ལོ་ནི།། 
འདབ་མ་གཉིས་ལ་ལྟེ་བར་བཅས།། 
མ་ནིང་བཞི་ཡི་འདབ་གཉིས་ལ།། 
ལྟེ་བར་དེ་ཉིད་ཐུར་ལ་དགོད།། 
རིན་ཆེན་རྩེ་མོ་བསམ་བྱ་བ།། 
བྷྱ་ནི་གྱེན་ལ་དགོད་པར་བྱ།། 
ཡི་གེ་གཉིས་ཀྱི་དབུས་སུ་ནི།། 
བྱང་ཆུབ་སེམས་ཀྱི་བདེ་བའི་རོ།། 
ཉམས་སུ་མྱང་བར་བྱ་བའི་ཕྱིར།། 
ཉམས་མྱོང་རོ་མའི་འཁོར་ལོར་བཤད།། 
དེ་ནས་དབང་བསྐུར་འཁོར་ལོ་ནི།། 
སྟེང་གི་ཚངས་སྒོའི་འདབ་མ་བརྒྱད།། 
ལྟེ་བར་ཨྃ་ནི་དགོད་པ་སྟེ།། 
དྃ་ལྃ་ཁྃ་རུྃ།
གཡོན་ནས་བརྩམས་ཏེ་ཕྱོགས་བཞིར་དགོད།། 
ཧཱུྃ་ཏྲཱྃ་ཧྲཱི་ཨ།
གཡས་ནས་མཚམས་སུ་རིམ་པར་དགོད།། 
བྱང་ཆུབ་སེམས་ཀྱི་ཆུ་རྒྱུན་གྱིས།། 
ལུས་ངག་ཡིད་གསུམ་སྒྲིབ་པ་དག།
འཁྲུད་པའི་ཕྱིར་ན་དབང་བསྐུར་ཏེ།། 
དེ་ཕྱིར་དབང་བསྐུར་འཁོར་ལོར་བཤད།། 
དེ་ནས་ཡང་ནི་བཤད་བྱ་བ།། 
མདོར་བསྡུས་བསྒོམ་པ་བཤད་པར་བྱ།། 
གོང་དུ་བསྟན་པ་གང་ཡིན་པ།། 
སྒྱུ་མ་ཙམ་དུ་ཤེས་པར་བྱ།། 
རང་རིག་སེམས་ལས་གཞན་མིན་ཏེ།། 
རང་གི་སེམས་ཀྱི་སྟོང་པ་ཉིད།། 
འོད་གསལ་བ་ཡི་རང་བཞིན་དུ།། 
ཅི་ཡང་མི་རྟོག་ཤེས་འགྱུར་ན།། 
མ་བསྒོམས་ན་ཡང་བསྒོམ་པ་ཉིད།། 
དེ་ལྟར་སེམས་ལ་ལེགས་པར་ཟུང་།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།
དཔའ་བོ་རྡོ་རྗེ་ལ་སོགས་པའི་དཔའ་བོ་དང་།
མཁའ་འགྲོ་མ་དང་།
མ་མོ་ལ་སོགས་པའི་འཁོར་དཔག་ཏུ་མེད་པ་རྗེས་སུ་ཡི་རང་བར་གྱུར་ཏེ།
ཕྱི་ནང་གསང་བའི་མཆོད་པས་མཆོད་ནས་མི་སྣང་བར་གྱུར་ཏོ།། 
དཔལ་སྟོབས་ཆེན་ཡེ་ཤེས་རྒྱལ་པོའི་རྒྱུད་ཀྱི་རྒྱལ་པོ་རྨད་དུ་བྱུང་བ་རྫོགས་སོ།།།། 
རྒྱ་གར་གྱི་མཁན་པོ་ག་ཡ་དྷ་ར་དང་།
ལོ་ཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ།།
