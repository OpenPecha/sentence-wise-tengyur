༄༅༅།། རྒྱ་གར་སྐད་དུ།
མཻ་ཏྲི་བྷཱ་བ་ན་སཱུ་ཏྲ།
བོད་སྐད་དུ།
བྱམས་པ་བསྒོམ་པའི་མདོ།
འཕགས་པ་དཀོན་མཆོག་གསུམ་ལ་གུས་པས་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ།། 
དེ་ནས་བཅོམ་ལྡན་འདས་ཀྱིས་དགེ་སློང་རྣམས་བོས་ནས།
དགེ་སློང་དག་བཙུན་པ་བཅོམ་ལྡན་འདས་ཀྱི་སྤྱན་སྔར་སོ་སོར་འོངས་པ་ལ་བཅོམ་ལྡན་འདས་ཀྱིས་ཀྱང་འདི་སྐད་ཅེས་བཀའ་སྩལ་ཏོ།། 
སེམས་རྣམ་པར་གྲོལ་བར་བྱ་བའི་ཕྱིར་བྱམས་པ་བསྒོམ་པར་བྱའོ།། 
བསམ་པ་བརྟན་པར་བྱ་བའི་ཕྱིར་རོ།། 
མང་དུ་བྱེད་པ་དང་།
ཞི་བར་བྱེད་པ་དང་།
གཞིར་བྱེད་པ་དང་།
རྗེས་སུ་གནས་པར་བྱེད་པ་དང་།
འདྲིས་པར་བྱ་བ་དང་།
ཤིན་ཏུ་བརྩོན་པར་བྱའོ།། 
ཕན་ཡོན་བཅུ་གཅིག་པོ་སོ་སོར་བཤད་པར་བྱའོ།། 
བཅུ་གཅིག་གང་ཞེ་ན།
བདེ་བར་ཉལ་བ་དང་།
བདེ་བར་སད་པ་དང་།
སྡིག་པའི་རྨི་ལམ་མི་མཐོང་བ་དང་།
དེ་ལ་མི་རྣམས་དགའ་བ་དང་།
མི་མ་ཡིན་རྣམས་དགའ་བ་དང་།
ལྷ་རྣམས་ཀྱིས་བསྲུང་བ་དང་།
མེ་དང་དུག་དང་།
མཚོན་རྣམས་ཀྱིས་གནོད་པར་མི་འགྱུར་རོ།། 
དུས་རྟག་ཏུ་སེམས་ཤིན་ཏུ་དགའ་བར་གནས་པ་དང་།
བཞིན་གྱི་མདངས་རབ་ཏུ་གསལ་བ་དང་།
སེམས་གསལ་བར་འཆི་བ་དང་།
ཆེས་ཆེར་བག་ཡོད་པར་བྱས་པས་ཚངས་པའི་འཇིག་རྟེན་དུ་སྐྱེ་བའོ།། 
དགེ་སློང་དག་བྱམས་པའི་སེམས་དང་མི་འབྲལ་བར་རིག་པར་བྱའོ།། 
བསམ་པས་བརྟན་པར་བྱའོ།། 
བསྒོམ་པར་བྱ་བ་དང་།
མང་དུ་བྱེད་པ་དང་།
ཞི་བར་བྱེད་པ་དང་།
གཞིར་བྱེད་པ་དང་།
རྗེས་སུ་གནས་པར་བྱེད་པ་དང་།
འདྲིས་པར་བྱ་བ་དང་།
ཤིན་ཏུ་བརྩོན་པར་བྱའོ།། 
བཅུ་གཅིག་པོ་རྣམས་ཀྱི་ཕན་ཡོན་རྣམས་སོ་སོར་བཤད་ཟིན་ཏོ།། 
དགེ་སློང་དག་གཞན་ཡང་བྱམས་པའི་ཕན་ཡོན་རྣམས་བཤད་པར་བྱའོ།། 
ཁ་ཟས་དུ་མ་ཐོབ་པ་དང་།། 
རང་གི་ཡུལ་དུ་ཉེ་བར་གནས།། 
མང་པོ་རྣམས་ནི་འཚོ་བ་ནི།། 
གང་གིས་བྱམས་པ་མ་སྤངས་ནའོ།། 
གྲོང་རྡལ་གང་གང་འགྲོ་བ་དང་།། 
གྲོང་ཁྱེར་རྒྱལ་པོའི་ཕོ་བྲང་དང་།། 
ཐམས་ཅད་དུ་ནི་མཆོད་པར་འགྱུར།། 
གང་གིས་བྱམས་པ་མ་སྤངས་ནའོ།། 
དེ་ལ་ཆོམ་རྐུན་མི་འབྱུང་ཞིང་།། 
དེ་ལ་རྒྱལ་པོ་གནོད་མི་བྱེད།། 
སེམས་ཅན་ཐམས་ཅད་བཤེས་སུ་འགྱུར།། 
གང་གིས་བྱམས་པ་མ་སྤངས་ནའོ།། 
ཁྲོ་མེད་རང་ཡུལ་བདེ་བར་གནས།། 
སྐྱེ་བའི་འདུན་སར་སྨོད་མེད་དགའ།། 
མཆོག་གི་གཉེན་དང་ལྡན་པར་འགྱུར།། 
གང་གིས་བྱམས་པ་མ་སྤངས་ནའོ།། 
མཆོད་ན་མཆོད་པ་ཐོབ་པར་འགྱུར།། 
འདུད་ན་སོ་སོར་འདུད་པར་བྱེད།། 
སྙན་དང་གྲགས་པ་ཐོབ་པར་འགྱུར།། 
གང་གིས་བྱམས་པ་མ་སྤངས་ནའོ།། 
བཀུར་སྟི་བྱས་ན་བཀུར་སྟི་ཐོབ།། 
གུས་པར་བྱས་ན་གུས་པ་ཐོབ།། 
ཁ་དོག་གཟི་བརྗིད་ལྡན་པར་འགྱུར།། 
གང་གིས་བྱམས་པ་མ་སྤངས་ནའོ།། 
མེ་ལྟར་རབ་ཏུ་འབར་བ་ཡི།། 
ལྷ་ཡི་ལུས་དང་འདྲ་བར་འགྱུར།། 
དཔལ་དང་བྲལ་བར་མི་འགྱུར་རོ།། 
གང་གིས་བྱམས་པ་མ་སྤངས་ནའོ།། 
ཕྱུགས་རྣམས་མང་པོ་ཐོབ་པ་དང་།། 
ཞིང་ལ་འབྲུ་མང་སྐྱེ་བ་དང་།། 
བུ་དང་བུ་མོ་མང་བར་འགྱུར།། 
གང་གིས་བྱམས་པ་མ་སྤངས་ནའོ།། 
རི་ལས་ཐུར་དུ་ལྷུང་བ་དང་།། 
ཤིང་ལས་འོག་ཏུ་ལྷུང་བ་ན།། 
ལྟུང་བར་མི་འགྱུར་གནས་ས་ཐོབ།། 
གང་གིས་བྱམས་པ་མ་སྤངས་ནའོ།། 
བ་ཊའི་ཤིང་སྟེང་འཛེགས་གྱུར་ན།། 
རླུང་གིས་བསྐྱོད་པར་མི་ནུས་བཞིན།། 
དགྲ་བོས་ཅུང་ཟད་བྱ་མི་ནུས།། 
གང་གིས་བྱམས་པ་མ་སྤངས་ནའོ།། 
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།
དགེ་སློང་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།།།། 
བྱམས་པ་བསྒོམ་པའི་མདོ་རྫོགས་སྷོ།།།། 
པཎྜི་ཏ་ཆེན་པོ་ཨཱ་ནནྡ་ཤྲཱིའི་ཞལ་སྔ་ནས།
མང་དུ་ཐོས་པའི་ལོ་ཙཱ་བ་ཤཱཀྱའི་དགེ་སློང་ཉི་མ་རྒྱལ་མཚན་དཔལ་བཟང་པོས།
སྐད་གཉིས་སྨྲ་བ་རྣམས་ཀྱི་གདན་ས།
གཙུག་ལག་ཁང་ཆེན་པོ་དཔལ་ཐར་པ་གླིང་དུ་བསྒྱུར་ཅིང་ཞུས་ཏེ་གཏན་ལ་ཕབ་པའོ།།།། 
སའི་སྟེང་དུ་ཉི་མ་དང་ཟླ་བ་ལྟར་གྱུར་ཅིག།།། 
