༄༅༅།། རྒྱ་གར་སྐད་དུ།
ཤྲཱི་བུདྡྷ་ཀ་པཱ་ལ་ནཱ་མ་ཡོ་གི་ནཱི་ཏནྟྲ་རཱ་ཛ།
བོད་སྐད་དུ།
དཔལ་སངས་རྒྱས་ཐོད་པ་ཞེས་བྱ་བ་རྣལ་འབྱོར་མའི་རྒྱུད་ཀྱི་རྒྱལ་པོ།
དཔལ་སངས་རྒྱས་ཐོད་པ་ལ་ཕྱག་འཚལ་ལོ།། 
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་།
གསུང་དང་།
ཐུགས་རྡོ་རྗེའི་དཀྱིལ་འཁོར་ཆེན་པོ་རྒྱན་དང་ལྡན་པའི་དབུས་སུ་དེ་བཞིན་གཤེགས་པ་ཐམས་ཅད་དང་།
རྣལ་འབྱོར་མ་རྣམས་དང་ལྷན་ཅིག་ཏུ་བཞུགས་ཏེ།
འཕགས་པ་ཀུན་དགའ་བོ་ལ་སོགས་པ་འདོད་ཆགས་དང་བྲལ་བའི་གཙོ་བོ་རྣམས་དང་།
འཕགས་པ་སྤྱན་རས་གཟིགས་དབང་ཕྱུག་ལ་སོགས་པའི་བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ་དང་ཡང་ཐབས་ཅིག་ཏུ་བཞུགས་སོ།། 
དེ་ནས་བཅོམ་ལྡན་འདས་ཀྱིས་རྡོ་རྗེའི་ཚིག་གིས་རྡོ་རྗེ་ཆེན་པོའི་གནས་སུ་རྒྱུད་ཐམས་ཅད་དང་སྔགས་ཡང་དག་པར་བཤད་ནས།
དེ་བཞིན་གཤེགས་པ་ཐམས་ཅད་ཀྱི་བདག་པོས་རྡོ་རྗེ་དང་པདྨོ་ཡང་དག་པར་སྦྱར་བས་བཙུན་མོའི་བྷ་གར་ཡོངས་སུ་མྱ་ངན་ལས་འདས་སོ།། 
དེ་ཡོངས་སུ་མྱ་ངན་ལས་འདས་པ་མཐོང་ནས།
བྱང་ཆུབ་སེམས་དཔའ་ཐམས་ཅད་དང་།
རྣལ་འབྱོར་མ་ཐམས་ཅད་རྨད་དུ་གྱུར་ཏེ་གཅིག་ལ་གཅིག་ལྟ་ཞིང་།
ཨེ་མའོ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་དཀྱིལ་འཁོར་ཆེན་པོ་རྒྱན་དང་ལྡན་པའི་དབུས་སུ་ཇི་ལྟར་ཡོངས་སུ་མྱ་ངན་ལས་འདས།། 
དེ་ནས་རྣལ་འབྱོར་མ་སྣ་ཚོགས་སྡེ་མ་ལ།
བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ།། 
ལྷ་མོ་སེམས་ཅན་བསོད་ནམས་དམན་པ་རྣམས་ནུས་པ་ལ་ཞོན་པར་འགྱུར་བའི་ཐབས་ཅུང་ཟད་མཆིས་སམ།
གསུངས་པ།
རྣལ་འབྱོར་གྱི་རྒྱུད་ལ་བྱེ་བ་ཕྲག་དྲུག་ཉིད་དོ།། 
རྣལ་འབྱོར་མའི་རྒྱུད་ལ་ནི་བྱེ་བ་ཕྲག་བཅུ་དྲུག་ཉིད་དོ།། 
མདོ་སྡེ་སོ་སོ་ལ་ནི་བྱེ་བ་ཕྲག་བརྒྱད་ཅུའོ།། 
དེ་བཞིན་དུ་ཕ་རོལ་ཏུ་ཕྱིན་པའི་ཐེག་པ་ལ་ནི་བྱེ་བ་ལ་བསྒྲེས་པའི་འབུམ་ཕྲག་ལྔའོ།། 
འདི་དག་ཐམས་ཅད་ནི་ཐུབ་པའི་དབང་པོས་གསུངས་སོ།། 
སྔགས་དང་བྲལ་ན་ནི་རྒྱུད་ཀྱི་ནུས་པ་མི་སྣང་སྟེ།
རྒྱུད་ལ་ལར་ནི་ཅི་ནས་སྔགས་བྱེ་བ་བཟླས་པར་གསུངས་སོ།། 
བསོད་ནམས་འབྲིང་པོ་རྣམས་ཀྱིས་ནི་སྔགས་འབུམ་བཟླས་པས་མྱུར་བར་འགྲུབ་པར་གསུངས་སོ།། 
བསོད་ནམས་ཆེ་བས་ཁྲི་བཟླས་པས་ཤིན་ཏུ་མྱུར་བར་འགྲུབ་བོ།། 
དེ་ལྟར་རྡོ་རྗེ་ཅན་ཆེན་པོ་རྒྱུད་ཀྱི་བདག་པོའི་གཙོ་བོས་གསུངས་སོ།། 
བསོད་ནམས་ཆུང་བའི་སེམས་ཅན་རྣམས་ཀྱིས་ནི་བྱེ་བ་བཟླས་པར་གསུངས་སོ།། 
སེམས་ཅན་འབད་རྩོལ་ཆུང་བ་རྣམས་ཀྱིས་ནི་འབུམ་བཟླས་པར་བདག་སྨྲའོ།། 
སེམས་ཅན་སྒོམ་པ་ལ་ཞེན་པ་རྣམས་ཀྱིས་ནི་ཁྲི་ཁོ་ན་བཟླས་པར་བྱའོ།། 
སེམས་ཅན་འདོད་ཆགས་ལ་ཞུགས་པ་རྣམས་ཀྱི་བཟླས་པ་ཇི་ལྟར་ལགས།
བླུན་པོ་དང་ལྐུགས་པའི་རིགས་ཅན་རྣམས་ཀྱི་སྔགས་ཀྱི་གྲངས་ཇི་ལྟར་ལགས།། 
ཤིན་ཏུ་དམིགས་པའི་སྔགས་ཀྱི་བཟླས་པ་ཇི་ལྟར་ལགས།
འདི་ལྟར་ཕན་ཚུན་སྨྲ་བས་བཟླས་ན་དངོས་གྲུབ་གཞན་དུ་ཡང་འགྱུར་རོ།། 
གལ་ཏེ་དམན་པའི་སེམས་ཀྱིས་ཉོན་མོངས་བཞིན་པས་བཟླས་པ་དེའི་ཚེ་བསྐལ་བ་སྐར་མ་ལྟ་བུ་བྱེ་བར་ཡང་དེ་ལ་དངོས་གྲུབ་མེད་དོ།། 
དེ་ལྟར་ཐོས་ནས་རྣལ་འབྱོར་མ་སྣ་ཚོགས་སྡེ་མ་བཅོམ་ལྡན་འདས་ཀྱི་ཞལ་ལ་ལྟ་བར་བྱེད་ཅིང་ཟུར་མིག་དང་བཅས་པའི་ཆགས་པས་བལྟས་ཏེ།
ཤིན་ཏུ་ཁྲོ་བས་འཇིགས་པར་བྱེད་ཅིང་སྙིང་རྗེའི་ཐུགས་འཁྲུགས་པས་བདུད་ཀྱི་དཔུང་རབ་ཏུ་བཅོམ་མོ།། 
དེ་ལྟར་བཞུགས་པའི་ལྷ་མོ་ཆེན་མོ་རྒྱུད་ཐམས་ཅད་ཀྱི་བདག་པོའི་དབང་ཕྱུག་ལ་དེ་ནས་དེས་གཟིགས་པ་ཙམ་གྱིས་བཅོམ་ལྡན་འདས་ཀྱི་དབུ་ལས་སྔགས་ཕྱུང་ངོ།། 
ཨོྃ་བུདྡྷེ་སིདྡྷེ་སུ་སིདྡྷེ།
ཨ་མྲྀ་ཏ་ཨ་ར་ཛེ་བུདྡྷ་ཀ་པཱ་ལ་སྒོ་ཊ་ནེ་སྤོ་ཊ་ཡ་ཏྲཱ་ས་ཡ་ཧོ་ཧཱུྃ་ཕཊ།
དེ་ལྟར་སྔགས་ཀྱི་མཆོག་སོན་པས་ས་རིམ་པ་བདུན་གྱི་འོག་ཏུ་ཆུད་པའི་ཀླུ་རྣམས་བཅོམ་པར་བྱས་ཤིང་ཕྱེ་མར་བྱས་ནས་སླར་འོངས་ཏེ་སྣ་ཚོགས་སྡེ་མའི་ཞལ་དུ་ཞུགས་ཏེ།
པདྨའི་ནང་ནས་བྱུང་ནས་སླར་ཐོད་པར་ཞུགས་སོ།། 
སྔགས་འདིའི་མཐུས་ཀླུ་རྣམས་ཞིག་སྟེ།
སྐྲག་ཅིང་རྡུལ་འབྱུང་བར་འགྱུར་རོ།། 
ནོར་རྒྱས་ལ་སོགས་པའི་རྫུ་འཕྲུལ་ཆེན་པོའི་ཀླུ་ཐམས་ཅད་ལྷགས་ཏེ།
སྟོབས་ཀྱིས་རྒྱུ་དང་།
དུང་སྐྱོང་དང་།
འཇོག་པོ་དང་།
མཐའ་ཡས་དང་།
པདྨ་དང་།
པདྨ་ཆེན་པོ་ལ་སོགས་པ་ཀླུ་ཆེན་པོ་རྣམས་དང་།
གཞན་གང་ཡང་རུང་བ་དུག་ལས་བྱུང་བ་ཐམས་ཅད་ཀྱང་ལྷགས་སོ།། 
རྣལ་འབྱོར་མ་སྣ་ཚོགས་སྡེ་མ་ལ་ཁ་ཕྱོགས་ཏེ་ཀླུ་ཐམས་ཅད་ཀྱིས་ཞུས་པ།
ལྷ་མོ་བཀའ་སྩོལ་ཅི་ཞིག་བགྱི་ཞེས་སྨྲའོ།། 
གསུངས་པ་གང་ཡང་སངས་རྒྱས་ཉམས་སུ་མྱོང་བ་དེ་ལྟར་གྱིས་ཤིག།
དེ་ལྟར་ཐོས་པ་ཙམ་གྱིས་དཀྱིལ་འཁོར་ཆེན་པོ་རྒྱན་དང་ལྡན་པའི་དབུས་སུ་བཅོམ་ལྡན་འདས་ཀྱི་ཐོད་པ་ཁ་ཕྱེ་སྟེ་གླེགས་བམ་བྱུང་ངོ།། 
ནམ་མཁའ་ལ་སྒྲ་བྱུང་ངོ།། 
ལྷ་མོ་ལྷ་ཚོགས་སྡེ་མ་ཟུང་།། 
སེམས་ཅན་ཀུན་ལ་ཕན་འདོགས་མ།། 
རྒྱུད་འདི་རྒྱལ་པོ་ཆེན་པོ་སྟེ།། 
རྣལ་འབྱོར་མ་ཡི་གོང་ན་མེད།། 
སངས་རྒྱས་ཐོད་པ་ཞེས་བྱ་བ།། 
སེམས་ཅན་ཀུན་ལ་ཕན་བྱེད་པའོ།། 
དེ་ལྟར་ཐོས་ནས་སྣ་ཚོགས་སྡེ་མས་གླེགས་བམ་ཡང་དག་པར་བཟུང་སྟེ།། 
ཕྱག་ན་རྡོ་རྗེ་ལ་ཉེ་བར་གཏད་དོ།། 
ཕྱག་ན་རྡོ་རྗེས་རྒྱུད་འདི་ཟུང་།། 
སེམས་ཅན་ཀུན་ལ་བདེ་འབབ་པ།། 
རྣལ་འབྱོར་མ་ཡི་དངོས་གྲུབ་ཀུན།། 
འབྲས་བུ་མྱུར་དུ་སྟེར་བྱེད་པའོ།། 
མནན་དང་སྤར་བ་ཡེ་ཤེས་ཆེ།། 
གོང་ན་མེད་པ་རྙེད་དཀའ་བ།། 
གསང་བ་མཆོག་གི་ཉམས་དགའ་བ།། 
ལུས་ཀུན་ལ་ནི་རྣམ་པར་གནས།། 
ནམ་མཁའ་ལྡིང་དང་ཆར་དབབ་དང་།། 
དངུལ་ཆུ་བཅུད་ཀྱིས་ལེན་པ་དང་།། 
བསྐྲད་དང་དབང་དུ་བྱ་ཉིད་དང་།། 
རྨོངས་དང་མངོན་སྤྱོད་ཉིད་དང་ནི།། 
དཔུང་ལ་སོགས་པ་རེངས་ཉིད་དང་།། 
དུས་སུ་ཟིན་པ་བཟློག་པ་དང་།། 
ཕུར་བུས་གདབ་དང་གསད་པ་དང་།། 
རྟག་ཏུ་སྒྲུབ་པ་བྱེད་པ་དང་།། 
སྣ་ཚོགས་སྔགས་རིམ་ཇི་བཞིན་དང་།། 
ཇི་བཞིན་རྣལ་འབྱོར་མ་བསྐྱེད་དང་།། 
དཔལ་ཆེན་ཧེ་རུ་ཀ་ཡི་ནི།། 
བསྐྱེད་པ་དང་ནི་གནས་རྒྱུ་དང་།། 
དངོས་དང་དངོས་མེད་སྤྲོས་མེད་དང་།། 
སྲིད་པར་སྤྱོད་ཅིང་གོས་མེད་དང་།། 
དགོངས་པས་བཤད་པ་མཆོག་ཆེན་དང་།། 
རྣལ་འབྱོར་མ་ཡི་མཆོག་ཆེན་དང་།། 
རྣལ་འབྱོར་མ་ཡི་འདུས་པ་དང་།། 
ནུས་པ་རྣམ་པ་མང་གསུངས་པ།། 
ཐོས་པ་ཙམ་གྱིས་འགྲུབ་པར་འགྱུར།། 
གཟུགས་བརྙན་དག་པ་ཉིད་དང་ནི།། 
དེ་བཞིན་བརྟན་པ་བསྐྱོད་པ་དང་།། 
དུར་ཁྲོད་འཇིགས་པ་ཆེ་བཟང་དང་།། 
རོ་ལངས་བསྒྲུབ་ལ་སོགས་པ་དང་།། 
སྟོབས་པོ་ཆེ་རྣམས་དགུག་པ་དང་།། 
དེ་བཞིན་འཇིག་རྟེན་གསུམ་དགུག་དང་།། 
རིམས་ཀྱིས་གདུང་བ་འཇིགས་ཆེན་དང་།། 
དགྲ་ཡི་ཁ་སོགས་བཅིང་བ་དང་།། 
དེ་བཞིན་གསད་དང་བསླུ་བ་དང་།། 
མི་སྣང་བྱེད་པ་མཆོག་དང་ནི།། 
མིག་སྨན་དང་ནི་རིལ་བུ་ཉིད།། 
བཅུད་ལེན་རལ་གྲི་ཉིད་དང་ནི།། 
སངས་རྒྱས་ཐོད་པའི་སྦྱོར་བ་ཡིས།། 
ཐོས་པ་ཙམ་གྱིས་འགྲུབ་པར་འགྱུར།། 
མི་སྣང་བ་ནི་མཆོག་ཆེན་དང་།། 
སྣ་ཚོགས་སྒྱུ་འཕྲུལ་རྣམ་འཕྲུལ་དང་།། 
རང་གི་གཟུགས་ནི་སྒྱུར་བ་དང་།། 
གཞན་གྱི་ལུས་ལ་གཞུག་སོགས་དང་།། 
སངས་རྒྱས་བྱེ་བས་རབ་བསྲུངས་པའི།། 
སངས་རྒྱས་བུ་མོ་མཆོག་ཆེན་རྣམས།། 
ཁྲོས་པ་ཙམ་གྱིས་འགུགས་བྱེད་ན།། 
གཞན་དག་སྨོས་ལྟ་ཅི་ཞིག་དགོས།། 
མིག་འཕྲུལ་བྱེད་པ་ཉིད་དང་ནི།། 
དགེ་མཚན་རྣམ་པ་མང་ཤེས་པ།། 
འདོད་པ་ལྔ་ནི་བསྟེན་བཞིན་པས།། 
འདི་རུ་འགྲུབ་པར་གདོན་མི་ཟ།། 
འཇིགས་ཤིང་འཇོམས་པའི་རྩོད་ཆེན་པོ།། 
གཅིག་གིས་འབུམ་ལས་རྒྱལ་བར་བྱེད།། 
སྐྱེས་པ་གཅིག་གི་འདོད་ཆེན་གྱིས།། 
བུད་མེད་འབུམ་ཕྲག་འཛག་བྱེད་ཅིང་།། 
རྡོ་རྗེར་བྱེད་པ་རྙེད་དཀའ་བ།། 
གཅིག་གི་ས་ཐམས་ཅད་འདོད་པ་སྤྱད།། 
དེ་ནས་གཞན་ཡང་རབ་བཤད་པ།། 
མཁའ་ལྡིང་སྦྱོར་བ་རིམ་ཇི་བཞིན།། 
རྒྱུད་ཀུན་ཏུ་ཡང་རྙེད་དཀའ་བ།། 
མུ་སྟེགས་རྣམས་ཀྱི་ཡུལ་མིན་པ།། 
རྒྱུད་ཀུན་ཏུ་ཡང་མ་གསུངས་སོ།། 
སངས་རྒྱས་ཐོད་པའི་གཞུང་ཇི་བཞིན།། 
རྡོ་རྗེ་མགོན་པོས་གསུངས་པ་ཡི།། 
མཁའ་ལྡིང་ཤིན་ཏུ་རྨད་བྱུང་བ།། 
འཇིག་རྟེན་གསུམ་ན་རྙེད་དཀའ་བའི།། 
སྦྱོར་བ་རྣམ་པ་བཅྭ་བརྒྱད་གསུངས།། 
ཤ་ལི་ཀི་ཡི་སྦྱོར་བ་དང་།། 
རིག་པ་འཛིན་དང་རྒྱལ་པོ་འགྱེད།། 
རྡེ་རྡུང་བུད་མེད་འཕྲོག་པ་དང་།། 
ཤིང་བསྣུན་ཞགས་པས་འཆིང་བ་དང་།། 
ཁུ་བྱུག་པདྨས་འབྱེད་པ་དང་།། 
སྟག་བྱེད་ཆུ་བླུགས་དུང་འབུད་དང་།། 
ཐོད་ལོ་ཀོར་འཕྲོག་སྐྱུག་པ་དང་།། 
རས་གཡོགས་ཐལ་ལྕག་བརྡབ་པ་དང་།། 
ཡིག་གསུམ་བསམ་གཏན་གྱིས་ནི་གཏམ།། 
འདི་རྣམས་ཀྱིས་ནི་དགུག་པར་བྱ།། 
མཁའ་ལྡིང་སྦྱོར་བ་བཅྭ་བརྒྱད་པོ།། 
འཇིག་རྟེན་གསུམ་ན་རབ་རྙེད་དཀའ།། 
སེམས་ཅན་རྣམས་ལ་ཕན་བྱེད་པ།། 
རྡོ་རྗེ་མགོན་པོ་ཉིད་ཀྱིས་གསུངས།། 
དེ་ནས་གཞན་ཡང་རབ་བཤད་པ།། 
མཆོག་གི་ཡེ་ཤེས་ཇི་བཞིན་པ།། 
བྷ་གའི་དབུས་སུ་རྣམ་པར་བཞུགས།། 
བདེ་བ་ཆེན་པོ་སྟེར་བྱེད་པ།། 
འདི་ཉིད་དུ་ནི་ཀུན་གནས་ཀྱང་།། 
བྱིས་པ་རྨོངས་པས་མི་ཤེས་སོ།། 
དེར་ནི་བཅུད་དང་བཅུད་ལེན་ཏེ།། 
དེ་ཉིད་དུ་ནི་སངས་རྒྱས་བཞུགས།། 
དེར་ནི་དཀྱིལ་འཁོར་བཟང་པོའོ།
དེར་ནི་སློབ་མ་དབང་བསྐུར་བའོ།། 
དེར་ནི་ཧེ་རུ་ཀ་དཔའ་བོ།། 
ཉི་ཤུ་རྩ་བཞིའི་དབང་གཙོའོ།། 
དེར་ནི་ནམ་མཁའ་ལྡིང་འཇིགས་པ།། 
དེ་ཉིད་དུ་ནི་རོ་ལངས་བསྒྲུབ།། 
དེར་ནི་དུར་ཁྲོད་བརྒྱད་པོ་རྣམས།། 
སྐད་ཅིག་ཙམ་གྱིས་བསྐྱེད་པའི་རྒྱུ།། 
དེར་ནི་སངས་རྒྱས་བདག་ཉིད་ཆེ།། 
སྟོང་ཕྲག་གསུམ་ནི་རྣམ་པར་བཞུགས།། 
དེར་ནི་འཇིག་རྟེན་ཁམས་ཀུན་ཏེ།། 
དེ་ཉིད་བཅོམ་ལྡན་འདས་ལྷ་མོ།། 
སངས་རྒྱས་ལ་སོགས་སྐྱེད་པའི་ཡུམ།། 
བྱང་ཆུབ་སེམས་དཔའ་དཔའ་ཆེན་པོ།། 
ཤེས་རབ་ཕ་རོལ་ཕྱིན་དཔུང་གཉེན།། 
དེ་ཉིད་བསོད་ནམས་ཀུན་སྟེར་མ།། 
དེ་ཉིད་ཐར་པ་སྟེར་བྱེད་མ།། 
ཕྱག་རྒྱ་ཆེན་པོ་གྲགས་ཆེན་པོ།། 
དངོས་གྲུབ་ཀུན་ནི་འདོད་བྱེད་མ།། 
མ་དང་ཚ་མོ་སྲིང་མོ་དང་།། 
བུ་མོ་བུད་མེད་རབ་བརྟེན་མ།། 
ཤེས་རབ་མཉེས་ཤིང་འཇིགས་བྱེད་མ།། 
འགྲོ་དྲུག་བདེ་སྡུག་བག་ཆགས་བཅས།། 
འཁོར་བ་མྱ་ངན་འདས་ཉིད་དང་།། 
བདག་ཉིད་ཆེན་པོ་དེ་ཉིད་དེ།། 
རྣམ་རྟོག་ཀུན་ཏུ་རྟོག་པ་ཉིད།། 
དེ་བཞིན་འཆར་དང་ནུབ་པ་དང་།། 
ཉིན་མཚན་མལ་སྟན་བཟའ་བ་དང་།། 
ངེས་པའི་བརྟུལ་ཞུགས་རྩིས་དང་གྲངས།། 
རྣམ་པར་མི་རྟོག་ཡང་དག་རྟོག།
དམན་དང་མཆོག་དང་བར་མ་དང་།། 
གཞན་དང་གང་དང་དེ་དང་ནི།། 
དེ་ཉིད་བདག་ཉིད་ཆེན་པོ་གཅིག།
སེམས་ཅན་ཀུན་ལ་བདེ་བ་འབབ།། 
དེ་ལྟར་ཐོས་ནས་ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་རྣམས་དང་།
འདོད་ཅན་མ་ལ་སོགས་པ་རི་རབ་ཀྱི་རྡུལ་ཕྲ་རབ་སྙེད་ཀྱི་རྣལ་འབྱོར་མ་རྣམས་དགའ་བའི་སྤྱན་གདངས་ནས་སྣ་ཚོགས་སྡེ་མ་ལ་ཡང་དང་ཡང་དུ་བཏུད་དེ།
འདི་ལྟར་གསོལ་ཏོ།། 
ཨེ་མའོ།། 
སྣ་ཚོགས་སྡེ་མ་རྣལ་འབྱོར་མ།། 
སེམས་ཅན་ཀུན་ལ་བདེ་འབབ་མ།། 
གླེགས་བམ་དོན་དང་ལྡན་གང་ཞིག།
དེ་ཀུན་སངས་རྒྱས་བྱིན་བརླབས་བཤད།། 
དེ་ནས་ཕྱག་ན་རྡོ་རྗེའི་ཕྱག་གཉིས་གླང་པོ་ཆེའི་ལག་པ་ལྟར་རབ་ཏུ་བརྐྱང་སྟེ་གླེགས་བམ་ཡང་དག་པར་བླངས་སོ།། 
དེ་ནས་སངས་རྒྱས་ཀྱི་བྱིན་གྱི་རླབས་ཀྱིས་ཕྱག་རྒྱ་ཆེན་པོའི་རྡོ་རྗེའི་གནས་སུ་དོན་དང་བཅས་པའི་གཞུང་ཞུ་བར་གྱུར་ཏོ།། 
ཕྱག་ན་རྡོ་རྗེའི་སྙིང་ག་ནས་བྱུང་སྟེ།
སྣ་ཚོགས་སྡེ་མའི་ཐུགས་སུ་ངལ་སོས་སོ།། 
དེ་ནས་ཕྱག་ན་རྡོ་རྗེ་གནོད་སྦྱིན་གྱི་བདག་པོ་ཆེན་པོས་རྣལ་འབྱོར་མ་ཆེན་མོ་ལ་འདི་ལྟར་གསོལ་ཏོ།། 
སྔགས་ཀྱི་བཟླས་པ་གང་ཞིག་ལགས།། 
ལས་ཀྱི་ཚོགས་རྣམས་ཇི་ལྟར་འགྲུབ།། 
སྔོན་དུ་བསྙེན་པ་གང་ཞིག་ལགས།། 
མཁའ་ལྡིང་འགྲུབ་པའི་ངེས་པ་གང་།། 
དངུལ་ཆུ་བཅུད་ལེན་སྣ་ཚོགས་པ།། 
དངོས་གྲུབ་སྟེར་བྱེད་གང་ཞིག་ལགས།། 
སྤར་དང་མནན་པ་གང་གསུངས་དང་།། 
དུས་དང་བྱ་བའི་ངེས་བཅས་དང་།། 
དངོས་གྲུབ་ཐོབ་དུས་གང་ཞིག་ལགས།། 
སངས་རྒྱས་ཇི་ལྟ་བུ་རུ་བརྗོད།། 
དེ་བཞིན་ཐོད་པ་ཇི་ལྟ་བུ།། 
སྦྱོར་དང་ལྡན་པའི་ཇི་ལྟ་བུ།། 
སྣ་ཚོགས་སྡེ་མའང་ཇི་ལྟ་བུ།། 
ཐེག་པ་ཆེན་པོ་ཇི་ལྟ་བུ།། 
རྣལ་འབྱོར་མ་ཡི་རྣམ་ངེས་ཅི།། 
གསུངས་པ།
རྒྱུད་འདིར་སྔོན་དུ་བསྙེན་པ་མེད།། 
དེ་བཞིན་ཡུལ་དང་དུས་ཚེས་དང་།། 
གཟའ་དང་རྒྱུ་སྐར་སྦྱོར་མེད་པ།། 
བློ་དང་ལྡན་པས་རྟག་ཏུ་བསྟེན།། 
དུས་དང་བྱ་བའི་ངེས་མི་བྱ།། 
སངས་རྒྱས་ཐོད་པའི་སྦྱོར་བ་ཡིས།། 
ཐོས་པ་ཙམ་གྱིས་འགྲུབ་པར་འགྱུར།། 
སངས་རྒྱས་རྡོ་རྗེ་ཞེས་སུ་གསུངས།། 
ཐོད་པ་གྲུ་གསུམ་ཡང་དག་འབྱུང་།། 
སྦྱོར་བ་གསང་བར་གནས་པའི་རྩ།། 
དེ་ཡི་སྣ་ཚོགས་ངོ་མཚར་བྱེད།། 
སྡེ་ནི་བདེ་ཆེན་ཡེ་ཤེས་སོ།། 
འདི་ཉིད་ཐེག་པ་ཆེན་པོ་སྟེ།། 
རྣལ་འབྱོར་མ་ཡི་རྩ་ལས་བྱུང་།། 
དེ་ནི་རྨད་བྱུང་ཆེ་མཆོག་སྟེ།། 
སངས་རྒྱས་ཐོད་པའི་སྦྱོར་བ་ཉིད།། 
དེ་ཉིད་ཧེ་རུ་ཀ་དཔའ་བོ།། 
འཁོར་བའི་འཇིགས་ལས་སྒྲོལ་བྱེད་པ།། 
སངས་རྒྱས་ཐོད་པའི་སྦྱོར་བ་ཡིས།། 
སངས་རྒྱས་ཀུན་གྱི་བདེ་བ་འབབ།། 
རྣལ་འབྱོར་ཆེན་མོ་སྣ་ཚོགས་བདེ།། 
དཔའ་དབང་བདག་མོ་དབང་ཕྱུག་མ།། 
དེ་ཡི་ཐོད་པའི་དཀྱིལ་འཁོར་ལ།། 
སྔགས་དང་རྒྱུད་ནི་རྣམ་པར་གནས།། 
དེ་ཡི་ཡེ་ཤེས་བཟང་པོ་ནི།། 
ལྷན་ཅིག་སྐྱེས་པ་དག་ལས་འབྱུང་།། 
དེ་ནི་རིག་པའི་དབང་ལྔ་དང་།། 
སངས་རྒྱས་བདུན་གྱི་མཚན་ཅན་ཏེ།། 
སྣ་ཚོགས་སྦྱོར་དང་ཚེ་འཕེལ་དང་།། 
དངོས་གྲུབ་ཐམས་ཅད་སྒྲུབ་པ་ནི།། 
སངས་རྒྱས་ཐོད་པའི་སྦྱོར་བ་ཡིས།། 
འགྲུབ་པར་འདིར་ནི་གདོན་མི་ཟ།། 
མན་ངག་ལམ་ལས་གང་ཤེས་པ།། 
བླ་མའི་དྲིན་ལས་ཤེས་པར་བྱ།། 
སངས་རྒྱས་ཐོད་པའི་རྒྱུད་ཆེན་པོ་རྣལ་འབྱོར་མ་རྣམས་ཀྱི་གོང་ན་མེད་པ་གསང་བའི་ཡང་ཤིན་ཏུ་གསང་བ་ཞེས་བྱ་བ་ལས་དངོས་གྲུབ་ཐམས་ཅད་དང་ཡེ་ཤེས་གཏན་ལ་དབབ་པ་དང་།
ཐོད་པ་ཁ་ཕྱེ་བ་ལས་གླེགས་བམ་བྱུང་བའི་ལེའུ་སྟེ་དང་པོའོ།།།། 
དེ་ནས་ཡང་དག་རབ་བཤད་པ།། 
སྔགས་ལེའུ་ཇི་བཞིན་གསུངས་པ་སྟེ།། 
མཁའ་འགྲོ་མ་མོ་འབྱུང་བོ་རྣམས།། 
སྔགས་གང་གིས་ནི་འགྲུབ་འགྱུར་བ།། 
དེ་ནི་བདག་གིས་རབ་བཤད་ཀྱིས།། 
ཁྱོད་ཀྱིས་དད་པ་བརྟན་པས་ཉོན།། 
ཨོྃ་བུདྡྷ་ཀ་པཱ་ལི་ནི་ཏ་ཊ་སྥོ་ཊ་ཡ་སརྦྦ་ཤུ་བྷ་པྲ་དཱ་ཡི་ནི་ཧཱུྃ་ཕཊ།
སྤོས་དབུལ་བའི་སྔགས་སོ།། 
ཨོྃ་བུདྡྷ་ཀ་པཱ་ལི་ནི་མ་ཊ་མ་ཊ་ཕ་སྭཱ་ཧཱ།
མེ་ཏོག་དབུལ་བའི་སྔགས་སོ།། 
ཨོྃ་མ་ཧཱ་ཀ་པཱ་ལ་བཛྲི་བ་ར་བ་ར་ཏ་ཊ་ཏ་ཊ་སྟ་ཊ་ཡ་སྟ་ཊ་ཡ་མ་ཊ་མ་ཊ་ཧཱུྃ་ཧེ་ཧྲཱིཿ་སྭཱ་ཧཱ།
དྲི་འབུལ་བའི་སྔགས་སོ།། 
ཨོྃ་བུདྡྷ་ཀ་པཱ་ལི་ནི་གྲྀཧྞ་གྲྀཏྣ་གྲྀཧྞཱ་པ་ཡ་གྲྀ་ཧྷཱ་པ་ཡ་བར་བ་ར་ཏ་ཊ་ཏ་ཊ།
སྟ་ཊ་ཡ་སྟ་ཊ་ཡ་མ་ན་ཧཱུྃ་ཧཱུྃ་ཧཱུྃ་སྭཱ་ཧཱ།
མར་མེ་དབུལ་བའི་སྔགས་སོ།། 
ཨོྃ་བུདྡྷ་ཀ་པཱ་ལི་ནི།
གྲྀཧྞ་གྲྀཧྞ་གྲྀཧྞཱ་པ་ཡ་གྲྀཧྞཱ་པ་ཡ་ཁ་ཁ་ཧཱུྃ།
ལྷ་བཤོས་དབུལ་བའི་སྔགས་སོ།། 
ཨོྃ་མ་ཧཱ་ཀ་པཱ་ལི་ནི་བཛྲ་དྷ་རྨྨ་དྷ་རྨྨེ་མེ་གྷེ་བ་རེ་པྲ་བ་རེ་བ་ར་བ་ར་ཀ་ར་ཀ་ར་ཏ་ཊ་ཏ་ཊ་ཧ་ཧེ་སྭཱ་ཧཱ།
གོས་དཔུལ་བའི་སྔགས་སོ།། 
ཨོྃ་ཧཱྃ་ཧཻྃ་ཧཽཾ་ཧེྃ་ཧྃ་ཧྃ་ཧཱ།
གོ་ཆའི་སྔགས་སོ།། 
ཨོྃ་བུདྡྷ་ཀ་པཱ་ལི་ནི་ཨ་ཁྃ་ཀྲོ་དྷུཾ་ཤྲཱིཾ་ཨཿ།
ཨཱ་ཧཱུྃ་ཧཱུྃ་ཧཱུྃ་ཕཊ།
སྤྱན་དྲང་བའི་སྔགས་སོ།། 
ཨོྃ་མ་ཧཱ་ཀ་པཱ་ལ་བཛྲི་ཎི་གཙྪ་གཙྪ་ཨུཏ་ཏིཥྛ་ཨུ་ཏ་ཏིཥྛ་ཛ་ཛ་ཛ་ཧ་ཛེྃ་ཛེྃ་ཛེྃ།
ཏྲཻ་ལོ་ཀྱྃ་པི་ཊ་པཱ་ཎི་ཧཱུྃ་ཕཊ།
གཤེགས་སུ་གསོལ་བའི་སྔགས་སོ།། 
ཨོྃ་མ་ཧཱ་ཀ་པཱ་ལ་བཛྲེ་ཙི་ཏྲེ་སུ་ཙི་ཏྲེ་ཨ་ལཱཾ་བ་ནེ་ཕྲིན་ཡཱ།
སརྦྦ་བྷཱུ་ཏ་ན་མཱ་ར་ཎ་ཀཱི་ལ་ཡ་སརྦྦ་དུཥྚཱན་ཨུཙྩཱ་ཊ་ཡ་སརྦྦ་བིགྷྣཱཾ་བི་ཏྲཱ་པི་ཡ་བྷ་ག་པ་ཏི་ཡ་ཀྵ་རཱ་ཀྵ་ས་བི་ཤཱ་ཙཱ་ན་ཤོ་ཥ་ཡ་ཏ་ཊ་ཡས་བྟ་པཱ་ཏཱ་ལ་ག་ཏཱ་ན།
ས་ར་ས་ར།
པྲ་ས་ར་པྲ་ས་ར།
ཧཱུྃ་ཧཱུྃ་ཧཱུྃ།
ཕཊ་ཕཊ་ཕཊ།
འབྱུང་པོ་ཐམས་ཅད་པའི་གཏོར་མའི་སྔགས་སོ།། 
འབྲས་སཱ་ལུ་བླངས་ཏེ་འོ་མས་བཀྲུས་ལ་བུ་མོ་གཞོན་ནུ་མས་དེ་ཤིན་ཏུ་ཞི་བར་བཏགས་ལ།
དེ་ཡང་ཤེས་རབ་ཅན་གྱིས་གཟུགས་བརྙན་བྱས་ཏེ།
ཞལ་གཅིག་ཕྱག་བཞི་གཞུང་བཞིན་ཅང་ཏེའུ་དང་།
ཁ་ཊྭཱཾ་ག་དང་།
རལ་གྲི་དང་།
ཐོད་པ་འཛིན་པའོ།། 
དེ་ནས་རོ་བསྲེགས་པའི་སོལ་བ་ཕྱེ་མར་བྱས་ལ་རྡོ་རྗེ་གཙུག་གིས་མཉེ་བར་བྱའོ།། 
དེ་ནས་དེས་གཟུགས་བརྙན་ལ་བྱུག་པར་བྱའོ།། 
མེ་ཏོག་དཀར་པོས་མཆོད་པ་བྱས་ཏེ།
སངས་རྒྱས་ཐོད་པའི་རྣལ་འབྱོར་བས་ཧེ་རུ་ཀའི་རྣམ་པའི་སྦྱོར་བས་སྔགས་བརྒྱ་རྩ་བརྒྱད་བཟླས་པར་བྱའོ།། 
ཨོྃ་མ་ཧཱ་བཛྲ་ཧེ་རུ་ཀེ་བཛྲེ།
དྷ་ར་དྷ་ར།
དྷུ་རུ་དྷུ་རུ།
མ་ཧཱ་ཛྙཱ་ན་སྥོཊ་ཎེ།
ཤཱིགྷྲཾ་སཱ་ད་ཡ་སྟཾ་བྷ་ཡ་ཀཱི་ལ་ཡ་ཧཱུྃ་ཕཊ།
སྔགས་འདི་ཆུ་ལ་ལན་བདུན་དུ་མངོན་པར་བཟླས་ཏེ།
གཟུགས་བརྙན་དེ་བཀྲུ་བར་བྱའོ།། 
ཆུ་དེས་རང་གི་གདོང་བཀྲུས་ན་མི་སྣང་བར་བྱེད་དེ།
ལྷ་རྣམས་ཀྱིས་ཀྱང་རྙེད་པར་དཀའོ།། 
ནགས་ཀྱི་ནང་དུ་སྟག་གིས་ཀྱང་མི་མཐོང་ངོ།། 
གཞན་དག་གིས་ཀྱང་དེ་མཐོང་བར་མི་འགྱུར་རོ།། 
སྲོག་ཆགས་འབུམ་གྱི་ནང་དུ་སོང་ན་ངོ་མཚར་སྣ་ཚོགས་བྱེད་དོ།། 
གང་གིས་ཀྱང་མི་མཐོང་ངོ།། 
ལྷའི་བུ་མོ་འཕྲོག་ཅིང་ལྷ་རྣམས་ཀྱིས་ཀྱང་མི་མཐོང་ངོ།། 
འོ་མས་གདོང་བཀྲུས་པ་ཙམ་གྱིས་ནི་མཐོང་བར་འགྱུར་རོ།། 
གཟུགས་བརྙན་དེའི་སྙིང་གར་ཤིང་འབའ་བོ་ལས་ཕུག་སྟེ།
དུར་ཁྲོད་ཀྱི་མེ་ལ་འབའ་བོལ་དང་ཚངས་པ་རྡོ་རྗེས་རབ་ཏུ་སྦར་ལ།
དེའི་ཐལ་བ་ཡང་དག་པར་བླངས་ཏེ།
ཁམ་ཕོར་དུ་གཞག་པར་བྱའོ།། 
ཡང་ན་པདྨའི་སྣོད་དུའོ།། 
སྔགས་འདི་བརྒྱ་རྩ་བརྒྱད་དུ་མངོན་པར་བཟླས་པར་བྱའོ།། 
ཨོྃ་བུདྡྷ་ཀ་པཱ་ལི་ནི་ཏྲཱཾ་ཧཱུྃ།
ཨོྃ་བཛྲ་པི་ལི་སི་ནཱི་ཧྲཱིཿ་ཧཱུྃ།
ཨོྃ་ཀཱ་མི་ནཱི་ཁྃ་ཧཱུྃ།
ཨོྃ་པཱ་ཏཱ་ལ་སཱི་ནཱཾ་ཨཱཿ་ཧཱུྃ།
ཨོྃ་ཙི་ཏྲཿ་སེ་ནཱ་ས་མ་ཡཱ་དྷིཥྛ་ཡ་ཧྲཱིཿ་ཧཱུྃ།
སྔགས་འདི་དག་ནི་སངས་རྒྱས་རྣམས་ཀྱིས་ཀྱང་ཤིན་ཏུ་རྙེད་པར་དཀའོ།། 
ཐལ་པ་དེ་དང་རྡོ་རྗེ་གཙུག་གིས་ལུས་བྱུག་པར་བྱས་ན་ཇི་སྲིད་དུ་ལུས་ལ་མཚོན་ཆས་ཕོག་པ་དེ་སྲིད་དུ་མི་ཚུགས་སོ།། 
སླར་ཞིང་དགྲ་ཐམས་ཅད་ཀྱི་མགོ་བོ་འཆད་པར་འགྱུར་རོ།། 
གང་སྡང་བ་ལ་བལྟས་ན་དེ་ལོང་བར་འགྱུར་རོ།། 
གང་ཞིག་སྡང་བའི་སེམས་འཛིན་པ་ན་དེ་སྨྱོ་བར་འགྱུར་རོ།། 
ཐལ་བ་དེ་ཉིད་དང་མར་ཁུ་བཟང་པོས་མིག་བྱུགས་ན་དཔག་ཚད་སྟོང་མཐོང་བར་འགྱུར་རོ།། 
གང་ཅི་ཡང་རུང་བའི་སའི་འོག་ན་གནས་པའི་གཏེར་དཔག་ཚད་སྟོང་གི་འོག་ཏུ་སོན་པའི་དངུལ་དང་གསེར་དང་།
རིན་པོ་ཆེ་གང་ན་ཡོད་པ་དེ་ཐམས་ཅད་ལ་སྲིན་ལག་གིས་སྡིགས་མཛུབ་བྱས་པ་ཙམ་གྱིས་ཐམས་ཅད་མདུན་དུ་ལྷགས་ཏེ་གསོལ་བ་འདེབས་སོ།། 
ཀྱཻ་སངས་རྒྱས་ཐོད་པའི་རྣལ་འབྱོར་པ་གཏེར་ལོང་ལ་སེམས་ཅན་གྱི་དོན་གྱིས་ཤིག།
དེས་གཏེར་བླངས་ན་གང་འདོད་པ་དེ་བྱེད་དེ།
ཐལ་བ་དེས་བྱེད་དོ།། 
ཐལ་བ་དེ་དང་གོ་རོ་ཙ་ན་ལྷན་ཅིག་བསྣོས་ཏེ།
མཛུབ་མོས་མཉེས་པས་དཔུང་གི་ཚོགས་ལངས་པ་མཛུབ་མོ་བསྐོར་བ་ཙམ་གྱིས་འབུམ་ཕྲག་སྟོང་གི་དཔུང་རྣམས་ཁ་སྦུབ་ཏུ་ལྷུང་བར་འགྱུར་རོ།། 
གང་འདོད་པ་དེ་བྱེད་དོ།། 
བཀྲུས་པ་ཙམ་གྱིས་ལངས་པར་འདི་ཐེ་ཚོམ་མེད་དོ།། 
ཐལ་བ་དེ་དང་ཞ་ཉེའི་ཕྱེ་མ་དང་བསྣོས་ཏེ་གཅིག་ཏུ་བྱས་ལ།། 
རྡོ་རྗེའི་གཙུག་རྗེས་སུ་བྱིན་ཏེ་ཁབ་ལེན་གྱི་ལྕགས་ཀྱི་ཕྱེ་མ་བསྲེ་ཞིང་གསེར་གྱི་ཕྱེ་མ་ཡང་ཅུང་ཟད་བསྲེ་བར་བྱའོ།། 
རྡོ་རྗེའི་ཆུའི་ཁུ་བ་དང་ལྷན་ཅིག་ཏུ་བསྣོས་ཏེ་ཟངས་མའི་སྣོད་དུ་ཉི་མ་བདུན་གྱི་བར་དུ་གཞག་གོ།། 
དེ་ནས་མཁྲིས་པ་ཆེན་པོ་མཉེས་ཏེ་རྟའི་ཁྲག་དང་ལྷན་ཅིག་ཏུ་བསྣོས་ལ་ཡང་སྣོད་དེ་ཉིད་དུ་ཉི་མ་གསུམ་གཞག་པར་བྱའོ།། 
དེ་ནས་བཏོན་ཏེ་ལྕགས་གསུམ་གྱི་སྣོད་དུ་གཞག་པར་བྱའོ།། 
ཟངས་མའི་སྣོད་དུ་བཞག་པ་དེ་མེའི་ནང་དུ་བཅུག་ན་གསེར་དང་དངུལ་དུ་འགྱུར་བར་སོ་མ་ཉི་མེད་དོ།། 
སྲང་གཅིག་ཀྱང་སྲང་སྟོང་གི་རིན་ཐང་དུ་འགྱུར་ཏེ་རིན་པོ་ཆེ་དང་འདྲ་བར་འགྱུར་རོ།། 
གསེར་དེ་མ་ཤ་གཅིག་དང་དངུལ་སྲང་གཅིག་བསྲེས་ཏེ་མེ་ལ་བཞུན་སྲང་སུམ་བརྒྱའི་རིན་ཐང་གི་ཚད་དུ་འགྱུར་བར་འདི་ལ་ཐེ་ཚོམ་མེད་དོ།། 
འདི་ལྟ་བུའི་སྦྱོར་བ་ནི་སངས་རྒྱས་རྣམས་ཀྱིས་ཀྱང་རྙེད་པར་དཀའོ།། 
འཇིག་རྟེན་དབང་ཕྱུག་ལ་སོགས་པའི་བྱང་ཆུབ་སེམས་དཔའ་གྲགས་པ་ཆེན་པོ་སྙིང་རྗེ་དང་ལྡན་པའི་བདག་ཉིད་ཆེན་པོ་སྟོབས་ཆེ་བ་དེ་རྣམས་ཀྱང་སྦྱིན་པར་མི་ནུས་སོ།། 
འདི་ཡི་སྦྱོར་བ་རྙེད་དཀའ་བ།། 
སངས་རྒྱས་ཐོད་པའི་རྒྱུད་དུ་གསུངས།། 
རྒྱུད་གཞན་རྣམས་སུ་སྦས་པ་ཡིན།། 
འདུས་སོགས་རྣལ་འབྱོར་རྒྱུད་དུ་ནི།། 
སྦྱོར་བ་རྣམ་པ་མ་གསུངས་པ།། 
གང་ཚེ་སྔོན་དུ་བསྙེན་དེའི་ཚེ།། 
དེ་ཡི་སྦྱོར་བས་ཅི་ཞིག་བྱ།། 
བསོད་ནམས་དམན་པའི་སེམས་ཅན་གང་།། 
མཚམས་མེད་ལྔ་ནི་བྱེད་པ་ཡང་།། 
སངས་རྒྱས་ཐོད་པའི་སྦྱོར་བ་ཡིས།། 
འདི་ལྟའི་སྦྱོར་བ་འགྲུབ་པར་འགྱུར།། 
དངོས་པོ་དེ་ཡིས་བློ་ཆེན་རྣམས།། 
སེམས་ཅན་དོན་ལ་གཅིག་ཏུ་བརྩོན།། 
སྲང་གཅིག་གིས་བསྲེས་བྱེ་བའི་རིན།། 
སྦྱོར་བ་ཀུན་ཏུ་རྙེད་པར་དཀའོ།། 
སྦྱོར་བ་གླེགས་བམ་ལ་མ་བྲིས།། 
བླ་མའི་དྲིན་ལས་ཤེས་པར་བྱ།། 
བླ་མས་དངོས་གྲུབ་བླ་མས་མཐར།། 
བླ་མ་སྟོན་པ་རྣམ་ཀུན་པ།། 
དེས་ན་སློབ་མ་བློ་ཆེན་གྱིས།། 
འབད་པས་བླ་མ་མཉེས་པར་བྱ།། 
ཐལ་བ་དེ་ཉིད་ཀྱིས་ལུས་བལྟ་བའི་དོན་དུ་བུ་མོའི་མགོ་ལ་བླུགས་ཏེ་རྡོ་རྗེ་གཙུག་གིས་བུ་མོ་བཀྲུའོ།། 
ཡང་ཐལ་བས་ཐིག་ལེ་བྱས་ལ།
ཚངས་པས་རྡོ་རྗེས་མཎྜལ་གྲུ་བཞི་བྱས་ཏེ།
དེའི་དབུས་སུ་བུ་མོ་གཞག་པར་བྱའོ།། 
བདུག་སྤོས་ལྔས་བདུགས་ཤིང་སངས་རྒྱས་ཐམས་ཅད་ཀྱིས་བྱིན་གྱིས་བརླབས་ན་བུ་མོ་ལ་འབབ་པར་འགྱུར་ཏེ།
འདས་པ་དང་།
མ་འོངས་པ་དང་ད་ལྟར་བྱུང་བ་སྟོན་ཏོ།། 
བུ་དོན་གྱིས་འབྲས་བུ་ལ་སྔགས་འདི་ལན་བདུན་དུ་མངོན་པར་བསྔགས་སོ།
ཨོྃ་བུདྡྷ་ཀ་པཱ་ལི་ནི་དེ་ཏི་དེ་ཧཱི་ད་དཱ་པ་ཡ་ང་དཱ་པ་ཡ་ཧེ་ཧེ་བྷ་ག་བ་ཏི་ཤཱི་གྷྲྃ་ཁཌྒཾ་ད་རི་ཧི་བུདྡྷ་ཀ་པཱ་ལ་བཛྲ་སྱ་ཡ་ཛྙ་མ་ལཾ་གྷ་ཡ་ཧཱུྃ་སྟྃ་ཧྲཱི་ཕཊ་ཨ་ཕཊ།
ཡུངས་ཀར་བསྣུན་པ་ཙམ་གྱིས་ནི།། 
བུ་མོ་གྲགས་ཆེན་མ་ནི་རྒོད།། 
དེ་ཡི་ཁ་ནས་རལ་གྲི་བདུན།། 
འབྱུང་བ་ལ་ནི་ཐེ་ཚོམ་མེད།། 
སངས་རྒྱས་ཐོད་པའི་རྣལ་འབྱོར་པས་སྐད་ཅིག་མ་དེ་ཉིད་ལ་འགྲུབ་པར་འདིར་སོམ་ཉི་མེད་དོ།། 
དེ་ལྟར་རལ་གྲི་གཅིག་གྲུབ་པས་བྱེ་བ་བརྒྱ་སྟོང་གི་རིག་འཛིན་གྲུབ་པས་བསྐོར་བར་འགྱུར་རོ།། 
འདི་ལྟ་བུའི་སྦྱོར་བ་ནི་འཇིག་རྟེན་གསུམ་ན་ཡང་རྙེད་པར་དཀའོ།། 
བུ་མོ་བཀྲུས་པ་ཙམ་གྱིས་རྣལ་མར་འགྱུར་རོ།། 
དེའི་ཐལ་བ་ལྕགས་གསུམ་གྱིས་དཀྲིས་ཏེ་རིལ་བུ་བྱས་ནས་ཁར་བཅུག་པ་ཙམ་གྱིས་ནི་མི་སྣང་བར་འགྱུར་རོ།། 
ཤེས་རབ་ཅན་གྱིས་སུམ་ཅུ་པ་ཡང་བསྐོར་རོ།། 
སངས་རྒྱས་ཐམས་ཅད་ཀྱིས་ཀྱང་མི་གཟིགས་སོ།། 
རིལ་བུ་ལག་པར་བླངས་པས་དངོས་པོ་གང་དང་གང་ལ་རེག་པ་ཙམ་གྱིས་དེ་དབང་དུ་འགྱུར་རོ།། 
ཐལ་བའི་སྦྱོར་བ་འདི་དག་ནི།། 
སངས་རྒྱས་ཀྱིས་ཀྱང་རྙེད་པར་དཀའ།། 
ཨོྃ་བུདྡྷ་ཀ་པཱ་ལ་ཛཿ་ཧཱུྃ་ཁཾ་རྃ་ཨ།
འཇིག་རྟེན་གསུམ་བསྒྲུབ་པའི་སྔགས་སོ།། 
ཨོྃ་བུདྡྷ་ཀ་པཱ་ལི་ནི་ཧྲཱིཿ་ཧཱུྃ།
དགྲ་བརླག་པའི་སྔགས་སོ།
ཨོྃ་མ་ཧཱ་ཀ་པཱ་ལ་བཛྲི་ཁ་ཁ་ཁཱ་ཧི་ཁཱ་ཧི་སརྦ་དུཥྛྣ་གྷ་གྷ་གྙཱ་ཏ་ལ་གྟཱ་ཏ་ཡ་སརྦྦ་ཤ་ཏྲུྃ་ཨོྃ་ཧ་ཏྲཱྃ་ཧཱུྃ་ཕཊ།
བསྐྲད་པའི་སྔགས་སོ།། 
སངས་རྒྱས་ཐོད་པའི་རྒྱུད་ཆེན་པོ།
རྣལ་འབྱོར་མ་རྣམས་ཀྱི་གོང་ན་མེད་པ་གསང་བའི་ཡང་ཤིན་ཏུ་གསང་བ་ཞེས་བྱ་བ་ལས་ཐལ་བའི་སྦྱོར་བ་དང་ལས་སྣ་ཚོགས་གཏན་ལ་དབབ་པ་དང་།
སྔགས་ཀྱི་ལེའུ་སྟེ་གཉིས་པའོ།།།། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེས་སྣ་ཚོགས་སྡེ་མ་ལ་བཏུད་དེ་འདི་སྐད་ཅེས་གསོལ་ཏོ།། 
སེམས་ཅན་དོན་ལ་གཅིག་བརྩོན་པ།། 
ལེགས་སོ་བཅོམ་ལྡན་འདས་ལྷ་མོ།། 
འདི་ལྟའི་རབ་ཏུ་སྦྱོར་ཞེས་པ།། 
རྒྱུད་གཞན་དག་ཏུ་མ་གསུངས་ཤིང་།། 
སངས་རྒྱས་ཀུན་གྱིས་རབ་སྦས་པ།། 
དེ་ནི་འབད་དེ་གསལ་བར་མཛོད།། 
ལྷ་མོ་ཆེན་མོ་ཁྱོད་ཀྱིས་གསུངས།། 
ལྷ་ཡི་ལེའུ་ནི་ཇི་ལྟ་བུ།། 
སངས་རྒྱས་ཐོད་པའི་རྣལ་འབྱོར་མའི།། 
རྒྱུད་དུ་ལྷ་རྣམས་དུ་ཞིག་གསུངས།། 
དེ་རུ་གཟུགས་ནི་ཇི་ལྟ་བུ།། 
གུས་པ་ཡིས་ནི་ཉན་པར་འཚལ།། 
གསུངས་པ།
རྃ་ལས་ཉི་མ་བསམ་པར་བྱ།། 
ཉི་མའི་སྟེང་དུ་ཧཱུྃ་བྱུང་བའི།། 
རྡོ་རྗེ་ནག་པོ་སྲེག་པའི་བདག།
རྡོ་རྗེ་དེ་ཉིད་འོད་ཟེར་གྱིས།། 
རབ་དྲ་བས་མཚམས་བཅིང་ངོ།། 
དེ་བཞིན་རྡོ་རྗེ་ནག་གྱུར་པའི།། 
རྡོ་རྗེའི་ས་གཞི་བསམ་པར་བྱ།། 
རྡོ་རྗེའི་ས་གཞིའི་དབུས་ཆུང་པར།། 
ཨེ་ཡི་རྣམ་པ་བདག་ཉིད་ཆེ།། 
གྲུ་གསུམ་ཁམས་གསུམ་བདག་ཉིད་ཅན།། 
ཡི་གེ་ལྃ་གྱུར་ས་ཡི་ནི།། 
དཀྱིལ་འཁོར་གྲུ་བཞི་རབ་སེར་པོ་འོ།། 
དེ་ཡི་དབུས་ནས་ས་བོན་ནི།། 
ཡི་གེ་ཨོྃ་སྟེ་ཆོས་བདག་ཉིད།། 
ཨོྃ་ལས་བྱུང་བའི་འཁོར་ལོ་ན།། 
རྩ་རྣམས་ཀུན་གྱི་རང་བཞིན་ཅན།། 
རྣལ་འབྱོར་མ་ནི་རྣམ་པར་བཞུགས།། 
རྩ་ནི་དྲུག་ཅུ་ལ་རྒྱན་དང་།། 
སྤྲུལ་པ་དྲུག་ཅུ་རྩ་བཞི་འདབ།། 
དེས་ན་རྩ་བརྒྱ་ཉི་ཤུའོ།། 
རྡོ་རྗེ་སྐུ་ཡི་བདག་ཉིད་ཆེ།། 
ཤེས་རབ་ཅན་གྱིས་དེ་ལྟར་བསམ།། 
དེ་ཡི་དབུས་གནས་ས་བོན་ནི།། 
བྃ་དཀར་ཡི་གེ་ལས་བྱུང་བ།། 
ཆུ་ཡི་དཀྱིལ་འཁོར་ཟླུམ་པོའོ།། 
རྩ་རྣམས་ཐམས་ཅད་ཆུ་ཡི་ནི།། 
དཀྱིལ་འཁོར་ལ་ནི་ཐིམ་པར་འགྱུར།། 
སླར་ཡང་བསམ་པར་བྱ་བ་ནི།། 
རྃ་དམར་ལས་བྱུང་མེ་དཀྱིལ་འཁོར།། 
གྲུ་གསུམ་འབར་བའི་བདག་ཉིད་ཅན།། 
རབ་ཏུ་འབར་བཞིན་པ་ཡི་ནི།། 
རྩ་བའི་འཁོར་ལོ་ཡང་དག་བལྟ།། 
དེ་ནས་བསམ་པར་བྱ་བ་ནི།། 
ཡྃ་གྱུར་རླུང་གི་དཀྱིལ་འཁོར་ནི།། 
ཟླ་བ་ཕྱེད་པའི་རྣམ་འདྲ་སྔོ།། 
རྩ་རྣམས་རབ་ཏུ་གཡོ་བའི་གཟུགས།། 
ཐིམ་གྱུར་འཁོར་ལོའི་རིག་པར་གསུངས།། 
དེ་དག་ཐམས་ཅད་ཐིམ་འགྱུར་བ།། 
དེ་ཡི་དབུས་གནས་རྣལ་འབྱོར་པ།། 
དེ་ལྟར་ཤེས་པར་བྱེད་གང་ཞིག།
སངས་རྒྱས་ཐོད་པའི་རྣལ་འབྱོར་པས།། 
དེ་ནས་ཟླ་བ་བསམ་པར་བྱ།། 
ཟླ་བའི་སྟེང་དུ་ཉི་མའོ།། 
དེ་ཡི་དབུས་ཚུད་ས་བོན་ནི།། 
ཧཱུྃ་དང་ཨ་ཡི་རང་བཞིན་ནོ།། 
ཡི་གེ་ཀ་ཡིས་ཧ་བརྒྱན་ཏེ།། 
ཀ་ནི་ཧ་ལ་ཐིམ་པར་འགྱུར།། 
མི་ཕྱེད་པ་ཡི་ཧ་དང་ཧཱུྃ།། 
གཉི་གའི་བདག་ཉིད་ཅན་བལྟའོ།། 
ཧ་ནི་མི་ཤིགས་ཤེས་རབ་ཀྱི།། 
བདག་ཉིད་ཨུ་དང་ཐིག་ལེ་དག།
གཉི་ག་གཅིག་ཏུ་གྱུར་པ་ནི།། 
ཡི་གེ་ཧཱུྃ་གི་མཆོག་པ་ལྟའོ།། 
ཧཱུྃ་ལས་བྱུང་བའི་འོད་ཟེར་རྣམས།། 
དེ་ཡིས་བདེ་བ་ཆེ་བསྐུལ་ཏེ།། 
བ་མོ་ལྟ་བུའི་རི་བོང་ཅན།། 
ཉི་མར་ལྷན་ཅིག་ཞུ་གྱུར་ཅིང་།། 
དཀྱིལ་འཁོར་གཉི་ག་གཅིག་གྱུར་པ།། 
ཉི་མའི་མཆོག་ཏུ་བལྟ་བར་བྱ།། 
ཡང་ནི་ཧཱུྃ་བྱུང་འོད་ཟེར་དེས།། 
རྩ་བའི་འཁོར་ལོ་ཐམས་ཅད་ལ།། 
རེག་མ་ཐག་པའི་མོད་ལ་ནི།། 
རྩ་བའི་འཁོར་ལོ་ལས་འབབ་འགྱུར།། 
ཞུ་བདེ་ཡིས་ས་བོན་བཀྲུ།། 
ཧཱུྃ་གྱུར་པ་ལས་རྡོ་རྗེ་སྟེ།། 
དབུས་སུ་དེ་ཉིད་ཀྱིས་བྱིན་བརླབས།། 
ས་བོན་རྡོ་རྗེ་ལས་བྱུང་བ།། 
དཔའ་བོ་ཁྲག་འཐུང་མདོག་སྔོན་པོ།། 
ཞལ་གཅིག་པ་ལ་ཕྱག་བཞི་པ།། 
གཙོ་བོ་ཧཱུྃ་ཞེས་འདོན་པ་སྟེ།། 
སྐྱིལ་ཀྲུང་ཕྱེ་པའི་གར་གྱིས་གནས།། 
གཉི་གའང་ཁྲོ་བའི་བདག་ཉིད་ཅན།། 
སྟག་གི་པགས་པའི་ན་བཟའ་མནབས།། 
མགོ་བོ་རློན་པའི་ཕྲེང་བ་འཆང་།། 
བསྲེགས་སུ་མཆོད་ཕྱིར་ཐོགས་པ་ཡི།། 
ཤིན་ཏུ་བཞད་པས་འཇིགས་ཆེ་བའི།། 
གཙོ་བོ་སྙིང་རྗེའི་བདག་ཉིད་བལྟ།། 
དཔུང་རྒྱན་མགུལ་དོ་འཁོར་གདུབ་དང་།། 
གཅེར་བུ་རུས་པའི་སྐ་རགས་འཆང་།། 
གཡེར་ཀར་བཅས་པའི་རྐང་གདུབ་ཅན།། 
མ་ལུས་བདུད་རྣམས་འཇོམས་པར་བྱེད།། 
རལ་པའི་ཅོད་པན་ཡང་དག་ལྡན།། 
སངས་རྒྱས་རྣམ་པ་ལྔ་ཡིས་བརྒྱན།། 
ཟླ་བ་ཕྱེད་པ་འཛིན་པའི་ལྷ།། 
དབུ་ལ་སྣ་ཚོགས་རྡོ་རྗེས་མཚན།། 
འཁོར་ལོ་རྣ་ཆ་གདུ་བུ་དང་།། 
ཕྱག་རྒྱ་རྣམ་པ་ལྔ་ཡིས་མཚན།། 
ཐལ་བའི་རྡུལ་ཅན་འཇིགས་པར་བྱེད།། 
ཐོད་པ་གཏི་མུག་གིས་བརྒྱན་པའི།། 
དཔའ་བོ་འཁོར་བ་སྒྲོལ་བྱེད་པ།། 
བྱང་ཆུབ་ས་བོན་རང་བཞིན་ནོ།། 
གཙོ་ཆེན་དེ་ཡི་ཤེས་རབ་མ།། 
སྣ་ཚོགས་སྡེ་མ་རྣལ་འབྱོར་མ།། 
གཅེར་བུ་མགོ་བོའི་ཕྲེང་བ་སྤངས།། 
རྒྱན་མེད་མཆོད་ཕྱིར་ཐོགས་མེད་མ།། 
བདེ་བ་ཀུན་གྱི་གཟུགས་ཅན་མ།། 
ཕྱག་གཉིས་སྐྲ་ནི་གྲོལ་བ་མོ།། 
ཧེ་རུ་ཀ་ལ་འཁྱུད་གནས་མ།། 
དེ་ལྟར་ཕ་རོལ་ཕྱིན་ལྷ་མོ།། 
ཁ་དོག་དམར་པོ་རྣམ་གསལ་མ།། 
ཞལ་ནི་ཤིན་ཏུ་རྣམ་འགྱུར་བ།། 
ཅུང་ཟད་མཆེ་བ་གཙིགས་འཇིགས་མ།། 
གཡས་ན་ཅང་ཏེའུ་གྲི་གུག་སྟེ།། 
གཡོན་ན་ཁ་ཊྭཱཾ་ཐོད་པའོ།། 
རང་གི་ལུས་སྐྱེས་འོད་ཟེར་གྱིས།། 
རྩ་ཡི་འཁོར་ལོ་བསྐུལ་བར་བྱ།། 
དེ་ཡིས་བསྐུལ་བ་ཙམ་གྱིས་ནི།། 
རྩ་ཡི་འཁོར་ལོའི་རང་བཞིན་ལས།། 
འཛག་འགྱུར་འདིར་ནི་ཐེ་ཚོམ་མེད།། 
འཛག་པ་དེ་ལས་རྣལ་འབྱོར་མ།། 
བརྒྱད་པོ་བུ་མོ་རྣམས་ཀྱི་མཆོག།
མཆོད་པ་སྣ་ཚོགས་འཛིན་པ་ཡིས།། 
མགོན་པོ་ཧེ་རུ་ཀ་མཆོད་དོ།། 
རྡོ་རྗེ་མགོན་པོའི་ཤར་གནས་པ།། 
རྡོ་རྗེ་མཆེ་བ་མ་ཡིས་ནི།། 
ཐོད་པ་ཁྲག་གིས་བཀང་བཟུང་སྟེ།། 
གཟི་བརྗིད་ཆེན་པོ་གསོལ་བར་མཛད།། 
རྡོ་རྗེ་ཕོ་ཉ་བདག་ཉིད་ཆེ།། 
དབང་ལྡན་དུ་ནི་ཅང་ཏེའུ་བརྡུང་།། 
རྡོ་རྗེ་གདོང་མ་དྲི་སྣོད་དང་།། 
མེ་ཡི་ཕྱོགས་སུ་རྣམ་པར་གནས།། 
རྡོ་རྗེ་ཅན་མ་གྲགས་ཆེན་མོ།། 
མཆོད་ཡོན་སྣོད་བཅས་བདེ་ན་བྲལ་ན།། 
རྡོ་རྗེ་གཙིགས་མ་ལྷོ་ཡི་ནི།། 
ཕྱོགས་ན་རྔ་བོ་ཆེ་འཛིན་གསུངས།། 
རླུང་དུ་རྡོ་རྗེ་ལྟེ་བ་མ།། 
རི་བོང་ཅན་གྱི་སྣོད་འཛིན་ནོ།། 
ནུབ་ཏུ་རྡོ་རྗེ་འཇིགས་མ་ནི།། 
ཅེ་སྤྱང་ཕྱག་ན་འཛིན་པར་གསུངས།། 
བྱང་དུ་འདོད་ཆགས་རྡོ་རྗེ་མ།། 
ལྷ་མོའི་ཆགས་པས་གཙོ་བོ་མཆོད།། 
དེ་ལྟར་ཧེ་རུ་ཀ་བསམས་ནས།། 
རྣལ་འབྱོར་མ་ནི་བརྒྱད་ཀྱིས་མཆོད།། 
སྣ་ཚོགས་ཟས་དང་སྣ་ཚོགས་སྐོམ།། 
སྣ་ཚོགས་རོལ་མོ་མཆོག་གསུངས་དང་།། 
དྲི་ཞིམ་ལྔ་དང་མེ་ཏོག་སྤོས།། 
འདི་དག་གིས་ནི་གཙོ་བོ་མཆོད།། 
མཆོད་ཡོན་ཞལ་བསིལ་དེ་བཞིན་ཁྲུས།། 
གླུ་ཡི་མཆོག་ནི་རྣམ་མང་པོས།། 
མགོན་པོ་ཁྲག་འཐུང་བདག་ཉིད་ཆེ།། 
འདི་དག་གིས་ནི་མཆོད་པར་བྱ།། 
དཔའ་བོ་རྫོགས་པར་མཐོང་ནས་ནི།། 
རྩ་ཡི་འཁོར་ལོ་ལས་ནི་འཛག།
འཛག་པ་དེ་ལས་རྣལ་འབྱོར་མ།། 
རྣམ་མང་བརྩེ་བ་ཆེར་ལྡན་པ།། 
བདེར་གཤེགས་ཀུན་གྱིས་བྱིན་བརླབས་མ།། 
སྣ་ཚོགས་རྒྱན་གྱིས་རྣམ་པར་བཀླུབས།། 
སྣ་ཚོགས་པ་ཡི་ན་བཟའ་མནབས།། 
གཟུགས་ནི་ལང་ཚོ་གཞོན་པས་བརྒྱན།། 
ལོ་ནི་བཅུ་དང་གཉིས་ལོན་པ།། 
ཕྱག་གཡས་བྱང་ཆུབ་སེམས་བཀང་བའི།། 
བུམ་པ་ཨ་མྲའི་ལྕུག་བཅས་བསྣམས།། 
ཞལ་ནི་རབ་བཞད་དང་བ་ཡིས།། 
ཧེ་རུ་ཀ་ནི་རྒྱལ་གྱུར་ཅིག།
རྒྱལ་གྱུར་ཅིག་ཅེས་འདི་ལྟར་སྨྲ།། 
མགོན་པོས་མདུན་དུ་བལྟས་ནས་ནི།། 
དབང་བསྐུར་མཆོག་སྟེ་གསོལ་བ་གདབ།། 
བརྩེ་དང་ལྡན་པའི་གྲགས་ཆེན་མོ།། 
འཁོར་བའི་འདམ་དུ་བྱིང་བ་བདག།
དབང་བསྐུར་བ་ཡིས་བདག་བསྒྲལ་ཕྱིར།། 
རྡོ་རྗེ་རྣལ་འབྱོར་མས་ཁྲུས་ཤིག།
དཔེར་ན་བུ་ཚ་མེད་པའི་ཁྱིམ།། 
ཤི་བ་ཙམ་གྱིས་སྟོང་པ་ཉིད།། 
དེ་བཞིན་དབང་དང་བྲལ་ན་ནི།། 
ཡེ་ཤེས་ཀུན་གྱིས་སྟོང་པ་ཉིད།། 
དཔེར་ན་པི་བང་སྦྱོར་ཀུན་ཚོགས།། 
རྒྱུད་དང་བྲལ་ན་བརྡུང་མི་རུང་།། 
དེ་བཞིན་དབང་དང་བྲལ་ན་ནི།། 
སྔགས་དང་བསམ་གཏན་འགྲུབ་མི་འགྱུར།། 
རྨོངས་པ་གང་ཞིག་དབང་མེད་པར།། 
བདག་ནི་དབང་བསྐུར་ཞེས་སྨྲ་བ།། 
ཇི་སྲིད་སངས་རྒྱས་བཞུགས་ཀྱི་བར།། 
སློབ་མར་བཅས་ཏེ་དམྱལ་བར་འགྲོ།། 
དེ་ལྟར་ཤེས་བྱ་རྣལ་འབྱོར་མས།། 
སླར་ཡང་བདག་ལ་དབང་བསྐུར་ཅིག།
ཡང་དང་ཡང་དུ་ཕྱག་འཚལ་ཏེ།། 
ཐལ་མོ་སྦྱར་ནས་གསོལ་བ་གདབ།། 
གལ་ཏེ་དབང་བསྐུར་མེད་ན་ནི།། 
ཧེ་རུ་ཀ་ཡི་བདག་གྱུར་ཅིང་།། 
དེ་ནས་རྣལ་འབྱོར་མ་དེ་རྣམས།། 
རྒྱལ་གྱུར་རྒྱལ་གྱུར་ཞེས་སྨྲ་ཞིང་།། 
བཅོམ་ལྡན་དབང་བསྐུར་ཁྲུས་གསོལ་ལོ།། 
ཕྱི་ནང་གསང་བར་བཅས་པ་ཡི།། 
དབང་བསྐུར་ཙམ་གྱིས་ནམ་མཁའ་ཡི།། 
ཁམས་ནས་རྔ་ཡི་སྒྲ་གྲག་ཅིང་།། 
མེ་ཏོག་ཙནྡན་ཆར་འབབ་འགྱུར།། 
དེ་ནས་རྣལ་འབྱོར་མ་དེ་རྣམས།། 
རྩ་བའི་འཁོར་ལོ་ལ་ནི་ཐིམ།། 
སངས་རྒྱས་ཐོད་པའི་རྒྱུད་རྣལ་འབྱོར་མའི་གོང་ན་མེད་པ་གསང་བའི་ཡང་ཤིན་ཏུ་གསང་བ་ཞེས་བྱ་བ་ལས་ལྷ་བསྐྱེད་པ་དང་།
དབང་བསྐུར་བའི་ལེའུ་སྟེ་གསུམ་པའོ།།།། 
དེ་ནས་ནོར་རྒྱས་ལ་སོགས་པའི་ཀླུ་རྣམས་ཀྱིས་ཕྱག་ན་རྡོ་རྗེ་ལ་ཕྱག་བྱས་ནས་འདི་སྐད་ཅེས་གསོལ་ཏོ།། 
ཅི་ཡི་ཕྱིར་ན་བདག་ཅག་རྣམས།། 
འོད་ཟེར་གྱིས་ནི་འཚལ་ཏེ་མཆིས།། 
བཅོམ་ལྡན་བདག་ལ་བཤད་དུ་གསོལ།། 
དེ་ནས་ཕྱག་ན་རྡོ་རྗེ་གནོད་སྦྱིན་གྱི་བདག་པོ་ཆེན་པོས་རྣལ་འབྱོར་མ་སྣ་ཚོགས་སྡེ་མ་ལ་འདི་སྐད་ཅེས་གསོལ་ཏོ།། 
ནོར་རྒྱས་ལ་སོགས་བདག་ཉིད་ཆེ།། 
ཀླུ་རྣམས་ཅི་ཕྱིར་དགུག་པ་ལགས།། 
རྣལ་འབྱོར་ཆེན་པོ་བདག་ལ་གསུངས།། 
དེ་ནས་སྣ་ཚོགས་སྡེ་མའི་སྙིང་གི་འོད་ཟེར་གྱིས་ཀླུ་ཐམས་ཅད་ཀྱི་སྙིང་གདང་སྤྱི་བོའི་མཐར་ཐུག་པར་ཞུགས་ཏེ།
ཚིམ་པར་བྱས་ནས་སླར་ལོག་གོ།། 
དེ་ནས་ཀླུ་དེ་རྣམས་ཐམས་ཅད་ཀྱིས་ཕྱག་འཚལ་ཏེ།
འདི་སྐད་ཅེས་གསོལ་ཏོ།། 
ལྷ་མོ་བཀའ་ནི་ཅི་ཞིག་གསོལ།། 
ཀྱཻ་ལགས་ཇི་ལྟ་བུ་ཞིག་བགྱི།། 
གསུངས་པ།
མུ་སྟེགས་ལ་སོགས་མཁའ་ལྡིང་སྔགས།། 
ཡེ་ཤེས་ལས་བྱུང་ཇི་ལྟ་བུ།། 
དུས་སུ་ཟིན་པ་ཇི་ལྟར་ཡིན།། 
ཇི་ལྟར་དུག་ནི་སྐྱེ་བར་འགྱུར།། 
སྦྲུལ་གྱིས་ཟིན་པ་ཙམ་གྱིས་ནི།། 
སླར་ཡང་སེམས་ཅན་འཆི་འགྱུར་ཞིང་།། 
ཞུས་པ།
ཁྱབ་འཇུག་དབང་ཕྱུག་སོགས་ལྷ་དང་།། 
ཚངས་པ་ཚངས་པ་མདུན་ན་འདོན།། 
དེ་རྣམས་ལ་ནི་འཆི་འཕོ་མཆིས།། 
དུག་གི་ཉེས་པས་གནོད་པར་འགྱུར།། 
དེ་ལྟར་དུས་སུ་ཟིན་ཅེས་སྨྲ།། 
སྦྲུལ་གྱི་དུག་ནི་སེལ་བ་མེད།། 
དེ་བཞིན་སྦྲུལ་ལ་དུག་ནི་ཡོད།། 
སྦྲུལ་ཟིན་འཚོའམ་མི་འཚོ་བ།། 
བདེ་བྱེད་ལ་སོགས་རྫུ་འཕྲུལ་ཆེའི།། 
ལྷ་དེ་རྣམས་ནི་དེ་ལྟར་སྨྲ།། 
སྟོན་པ་སྟོང་ཉིད་ངེས་གསུང་བ།། 
བཅོམ་ལྡན་རྡོ་རྗེ་འཆང་བས་གསུངས།། 
ཆོས་རྣམས་ཐམས་ཅད་སྟོང་པ་ལ།། 
སྦྲུལ་གྱི་དུག་ནི་ཇི་ལྟར་ཡོད།། 
གང་གིས་འཛིན་ཅིང་གང་ཞིག་འཛིན།། 
དུས་དང་དུས་མིན་ཇི་ལྟར་འགྱུར།། 
ཇི་ལྟར་སྤྱོད་ཅིང་ཇི་ལྟར་བསྡུ།། 
གང་ཕྱིར་འཛིན་ཅིང་གང་དུ་འཛིན།། 
སེམས་ཅན་དུག་ཟིན་མི་འཆི་བ།། 
སྟོང་ཉིད་སྨྲ་བའི་ངེས་པ་ཡིན།། 
འདོད་ཆགས་གཏི་མུག་སྟོང་པ་ཉིད།། 
གྲགས་ཆེན་ཡུལ་ནི་སྟོང་པ་ཉིད།། 
ཡུལ་གྱི་རང་བཞིན་དྲི་མ་མེད།། 
དྲི་མ་དང་བྲལ་ཇི་ལྟར་དུག།
སྦྲུལ་གྱིས་ཀྱང་ནི་ཅི་ཞིག་བྱེད།། 
ཐ་མལ་པ་ཡི་ཡུལ་ནི་སྦྲུལ།། 
ཡུལ་གྱི་ཉེས་པ་དུག་ཉིད་དོ།། 
ལྷ་རྣམས་ཡུལ་རྣམས་ཀྱིས་ནི་བསྒྲིབས།། 
ཐམས་ཅད་དུས་སུ་ཟིན་པ་ཡིན།། 
ཡུལ་གྱི་ཉེས་པ་སྦྱངས་པ་ཉིད།། 
སྟོན་པ་ལོངས་སྤྱོད་གོས་མི་འགྱུར།། 
སངས་རྒྱས་ཐོད་པའི་རྣལ་འབྱོར་བས།། 
འདོད་ཀུན་ཉེ་བར་ལོངས་སྤྱོད་བྱ།། 
རི་སྐེགས་སྦྱོར་བ་རྙེད་དཀའ་དང་།། 
སངས་རྒྱས་ཐོད་པའི་སྦྱོར་ལྡན་པས།། 
འདིར་ནི་ཀླུ་རྣམས་ཐམས་ཅད་ལྷགས།། 
དེ་ཕྱིར་རབ་ངེས་ལྷ་མོ་ཀྱེ།། 
དུས་ཟིན་ཐ་ཆེམ་མེད་པ་རུ།། 
བློ་མེད་མུ་སྟེགས་ཅན་དེ་སྨྲ།། 
འདི་ལྟར་སྨྲས་ཏེ་ཀླུ་རྣམས་ཀྱིས།། 
སྣ་ཚོགས་སྡེ་ལ་ཕྱག་འཚལ་ཏེ།། 
རང་རང་གི་ནི་གནས་སུ་དོང་།། 
དེ་ནས་བཅོམ་ལྡན་འདས་མས་ཡུལ་གྱི་ཉེས་པ་སྤོང་བའི་སྔགས་གསུངས་པ།
ཨོྃ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱ་ཏྨ་ཀོ྅ཧྃ།། 
སྟོང་དང་སྟོང་མིན་མཐའ་དག་བཅས།། 
སྒྱུ་མ་རྨི་ལམ་ལྟ་བུར་གཅིག།
འཇིག་རྟེན་མཐའ་དག་བརྫུན་གྱིས་བཅིངས།། 
ཀྱཻ་ལགས་བཤས་མོ་འདི་ལྟར་ལྟོས།། 
དེ་ནས་ཕྱག་ན་རྡོ་རྗེ་གནོད་སྦྱིན་གྱི་བདག་པོ་ཆེན་པོས་བཅོམ་ལྡན་འདས་མའི་ཞབས་ལ་སྤྱི་བོས་གཏུགས་ཏེ།
འདི་སྐད་ཅེས་གསོལ་ཏོ།། 
རི་སྐེགས་སྦྱོར་བ་རྙེད་དཀའ་བ།། 
ལྷ་མོ་ཡིས་ནི་བཤད་དུ་གསོལ།། 
སེམས་ཅན་དོན་ལ་གཅིག་ཏུ་འབད།། 
དེ་རུ་བདག་ལ་ལྟད་མོ་མཆིས།། 
གསུངས་པ།
དཀྱིལ་འཁོར་མེད་པར་སྦྱིན་མི་བྱ།། 
སློབ་མ་བསྡུ་བར་མི་བྱའོ།། 
གཙོ་བོས་ཇི་ལྟར་གསུངས་པ་ཡི།། 
དཀྱིལ་འཁོར་ལས་ནི་སྨྲ་བར་བྱ།། 
མཐོ་ལྔ་པ་ཡིས་བཟུང་སྟེ།། 
ཁོར་ཡུག་ཏུ་ནི་གྲུ་བཞིའོ།། 
དེ་ཡི་ཕྱེད་ཀྱི་ཟླུམ་པོ་ལ།། 
བརྒྱུད་ལས་འདམ་སྐྱེས་འདབ་མ་བརྒྱད།། 
ཨོྃ་ཧཱུྃ་ཧྲཱིཿ་ཧཱུྃ་ཁྃ་ཧཱུྃ་ཨ་ཧཱུྃ་ཏིཥྛ་ཏིཥྛ་བཛྲ་ས་མ་ཡ་ཨ་དྷིཥྛ་ཡེད།
ས་སྦྱང་བའི་སྔགས་སོ།། 
བཛྲ་ཧེ་རུ་ཀ་བཛྲ་ས་མ་ཡ་ཧྲི་སརྦྦ་དུཥྚ་ས་མ་ཡ་མུ་དྲཱ་པྲ་བྷྃ་ཛ་ཧ་ཧཱུྃ་རུ་ལུ་རུ་ལུ་བྷྱོ་ཧཱུྃ་ཧཱུྃ་ཕཊ།
ས་སྦྱང་བའི་དུས་སུ་གཏོར་མ་གཏང་བའི་སྔགས་སོ།། 
ཨོཾ་སརྦྦ་ཏ་ཐཱ་ག་ཏ་ཨ་དྷིཥྛཱ་ན་ཨི་དམ་སཱུ་ཏྲ་ཏིཥྛ་མཱ་ཙ་ལ་ཧེ་ཧེ་བུདྡྷ་ཀ་པཱ་ལ་བཛྲ་ཧེ་རུ་ཀ་ཧཱུྃ་ཧཱུྃ་ཋ་ཋ།
སྔགས་འདིས་ལན་བདུན་དུ་སྲད་བུ་ལ་མངོན་པར་བསྔགས་པར་བྱའོ།། 
ཐིག་སྐུད་ཀྱི་སྔགས་སོ།། 
གྲུ་བཞི་པ་ལ་སྒོ་བཞི་པ།། 
རྟ་བབས་བཞི་དང་ཡང་དག་ལྡན།། 
ཁ་ཁྱེར་སྣམ་བུ་སྤངས་པ་ལ།། 
བ་དན་རྣམ་པ་བརྒྱད་ཀྱིས་བརྒྱན།། 
སངས་རྒྱས་ཐོད་པའི་སྦྱོར་བ་ཡིས།། 
རྡུལ་ཚོན་གཞན་དང་འདྲེས་མེད་པའི།། 
རྡུལ་ཚོན་དམར་པོར་རྫོགས་པར་བྱ།། 
དེ་རུ་བུམ་པ་བཞི་པོ་རྣམས།། 
གྲྭ་དང་གྲྭ་རུ་རྣམ་པར་བཞག།
བུམ་པར་མཚན་མ་བྲི་བྱ་བ།། 
ཐོད་པ་དང་ནི་ཁ་ཊྭཱྃ་ག།། 
གྲི་གུག་དང་ནི་ཅང་ཏེའུ་དང་།། 
ཅང་ཏེའུ་གནས་སུ་རྡོ་རྗེ་བྲི།། 
རྡོ་རྗེའི་སྟེང་དུ་འདམ་སྐྱེས་ཏེ།། 
དེ་ལྟར་བུམ་པར་བྲི་བྱས་ནས།། 
ཆུ་ཡིས་ཡོངས་སུ་དགང་བར་བྱ།། 
བུམ་པ་ལ་ནི་རས་ཀྱིས་བརྒྱན།། 
རིན་ཆེན་རྣམ་པ་ལྔ་གཞུག་ཅིང་།། 
བུམ་པར་ཀུན་ནས་འབྲུ་ལྔ་དང་།། 
ཨ་མྲའི་ལྕུག་མས་དག་པ་པར་བྱ།། 
དེ་ནས་འོ་མའི་སྣོད་བཞག་སྟེ།། 
རྡོ་རྗེ་སློབ་དཔོན་བློ་ཆེན་གྱིས།། 
སངས་རྒྱས་ཐོད་པའི་སྦྱོར་དང་ལྡན།། 
པདྨའི་སྟེང་དུ་ཉི་མ་སྟེ།། 
ཉི་མའི་སྟེང་དུ་ཧཱུྃ་ཡིག་བསམ།། 
ཧཱུྃ་གྱུར་པ་ལས་རྡོ་རྗེ་ནི།། 
སྔོན་པོ་ཧཱུྃ་གི་བདག་ཉིད་སྐྱེས།། 
ཧཱུྃ་དང་རྡོ་རྗེ་བྱུང་དཔའ་བོ།། 
ཧེ་རུ་ཀ་ནི་བདག་ཉིད་ཆེ།། 
སྐུ་མདོག་སྔོན་པོ་ཕྱག་བཞི་པ།། 
གཙོ་བོ་ཆེན་པོ་ཞལ་གཅིག་པ།། 
གཡས་ན་གྲི་གུག་ཐོད་པ་སྟེ།། 
གཡོན་ན་ཁ་ཊྭཱྃ་རྡོ་རྗེའོ།། 
སྐུ་ལ་མི་ཡི་རུས་པས་བརྒྱན།། 
ཀླུ་རྣམས་སྐྲག་པར་བྱེད་པ་པོ།། 
སྐྱིལ་ཀྲུང་ཕྱེད་པའི་གར་གྱིས་བཞུགས།། 
གཅེར་བུ་འཇིགས་བྱེད་རང་བཞིན་ཏེ།། 
ཞལ་གྱི་མཆེ་བ་ཅུང་ཟད་གཙིགས།། 
དབུ་སྐྲ་སེར་ཞིང་གྱེན་དུ་འབར།། 
ཐོད་པས་སྤྱི་བོ་བརྒྱན་བྱས་པ།། 
ས་འོག་བདུན་ནི་འཁྲུག་པར་བྱེད།། 
དཔའ་བོ་དེ་ལྟར་བསམ་པར་བྱ།། 
ཕྱིས་ནི་ཕྱོགས་ཀྱི་འདབ་མ་ལ།། 
ཨོྃ་དང་ཧཱུྃ་དང་ཁྃ་དང་སྭ།། 
ཡི་གེ་ཡོངས་སུ་གྱུར་པ་ལས།། 
རྣལ་འབྱོར་མ་ནི་རྣམ་པ་བཞི།། 
སྣ་ཚོགས་སྡེ་མ་འདོད་ཅན་མ།། 
ས་འོག་གནས་མ་རབ་བཟང་མ།། 
ལྷ་མོ་དེ་དག་མདོག་སྔོན་མོ།། 
གྲགས་ཆེན་ཞལ་གཅིག་ཕྱག་བཞི་མ།། 
ཉི་མའི་དཀྱིལ་འཁོར་རྣམ་པར་བཞུགས།། 
གཡོན་བརྐྱང་བ་ཡི་ཞབས་ཀྱིས་བཞུགས།། 
གཡས་ན་གྲི་གུག་ཐོད་པ་འཛིན།། 
གཡོན་ན་ཁ་ཊྭཱྃ་ཅང་ཏེའུ།། 
རུས་རྒྱན་ལྷ་མོ་ཀུན་འཇིགས་མ།། 
ཞལ་གྱི་མཆེ་བ་ཅུང་ཟད་གཙིགས།། 
སྟག་གི་པགས་པའི་ན་བཟའ་མནབས།། 
སྐྲ་ནི་སེར་པོ་གྱེན་དུ་འབར།། 
ཐོད་པའི་ཕྲེང་བས་སྤྱི་བོར་བརྒྱན།། 
དེ་རྣམས་མགོ་རྒྱུས་ཕྲེང་བ་ཅན།། 
ལྷ་མོའི་འོད་ཟེར་སྤྲོས་གྱུར་པས།། 
ཀླུ་རྣམས་སྐྲག་པར་མཛད་པ་མོ།། 
ཕྱོགས་ཀྱི་འདབ་བཞུགས་ཆེར་བཞད་མའོ།། 
བློ་ལྡན་མཚམས་ཀྱི་འདབ་བཟང་ལ།། 
ཉི་མ་བཞི་ལ་ཧཱུྃ་ཡིག་བཞི།། 
ཧཱུྃ་ཡིག་སོ་སོར་གྱུར་པ་ལས།། 
ཆང་འཚོང་མ་དང་འབྱུང་པོ་མ།། 
བཞིན་བཟང་ནམ་མཁར་འགྲོ་མ་སྟེ།། 
མཚམས་ཀྱི་འདབ་མར་གནས་ལྷ་མོ།། 
ཁ་དོག་སེར་མོ་གྲགས་ཆེན་མོ།། 
ཐམས་ཅད་ན་བཟའ་སེར་པོ་མནབས།། 
གཡས་བརྐྱང་བ་ཡི་ཞབས་ཀྱིས་གནས།། 
ཞལ་གཅིག་མ་ལ་ཕྱག་བཞི་མ།། 
ཀླུ་བརྒྱད་རྒྱན་བྱས་ལྷ་མོ་ནི།། 
གཡས་ན་གྲི་གུག་ཅང་ཏེའུ་འཛིན།། 
གཡོན་ན་ཁ་ཊྭཱྃ་ཐོད་པའོ།། 
སྐུ་ལས་འོད་ཟེར་སེར་པོ་འཕྲོ།། 
ཤིན་ཏུ་སྒེག་པའི་ཉམས་དང་ལྡན།། 
ཅུང་ཟད་མཆེ་བ་གཙིགས་པའི་ཞལ།། 
ཐམས་ཅད་གར་བྱེད་སྐྲ་སེར་མ།། 
ཀླུ་རྣམས་སྐྲག་པར་སྐྱེད་བྱེད་མ།། 
མཚམས་ཀྱི་ཆ་རུ་རྣམ་པར་གནས།། 
དེ་ནས་བསམ་པར་བྱ་བ་ནི།། 
སློབ་དཔོན་ཧེ་རུ་ཀས་རང་གི་ལུས་ལས་སྐྱེས་པའི་འོད་ཀྱིས་ཕྱོགས་བཅུར་བཞུགས་པའི་དེ་བཞིན་གཤེགས་པ་རྣམས་ལ་ཡང་དག་པར་རེག་པར་བྱས་ནས་སླར་ལོག་སྟེ།
དེ་བཞིན་གཤེགས་པ་རྣམས་ལ་ཡང་དག་པར་རེག་པའི་འོད་ཟེར་ལས་ལྷ་མོའི་ཚོགས་ཡང་དག་པར་སྤྲོས་པས་ཧེ་རུ་ཀ་དང་རྣལ་འབྱོར་བརྒྱད་ལྷན་ཅིག་ཏུ་བཀྲུས་སོ།། 
བཀྲུས་པ་ཙམ་གྱིས་དེ་བཞིན་གཤེགས་པ་རྣམས་ཅོད་པན་དུ་གྱུར་ཏོ།། 
དཀྱིལ་འཁོར་རྫོགས་པར་མཐོང་ནས་ནི།། 
སློབ་དཔོན་བདག་ཉིད་ཆེན་པོ་ཡིས།། 
ཕྱིས་ནི་གཏོར་མ་གཏང་བར་བྱ།། 
ཁྱད་པར་དུ་ནི་འོ་མའོ།། 
སངས་རྒྱས་ཐོད་པའི་སྦྱོར་ལྡན་པའི།། 
ཤེས་རབ་ཅན་གྱིས་ཆང་བཏུང་ཞིང་།། 
མར་མེ་བཞི་ནི་དབུལ་བར་བྱ།། 
འབྲས་བུ་བཞི་ཡང་དབུལ་བྱ་ཞིང་།། 
དེ་ནས་སློབ་མ་བློ་ཆེན་གྱིས།། 
རས་ཟུང་གསུམ་ནི་དབུལ་བར་བྱ།། 
དེར་ནི་གདན་ཡང་བསྟབས་པར་བྱ།། 
སློབ་དཔོན་བདག་ཉིད་ཆེན་པོ་ཡིས།། 
དེ་རུ་རྣལ་འབྱོར་མ་མཆོད་དོ།། 
བློ་གྲོས་ཆེན་པོ་ཐུགས་དགྱེས་པས།། 
སྣ་ཚོགས་ཟས་དང་སྣ་ཚོགས་སྐོམ།། 
དཔའ་བོ་རྣལ་འབྱོར་མ་ཚིམ་བྱ།། 
མགུ་བར་སེམས་པའི་ཡིད་ཀྱིས་ནི།། 
འཁོར་ལོ་ཁྱད་པར་ཆེ་བྱ་སྟེ།། 
ཕྱིས་ནི་སློབ་དཔོན་བརྩེ་ཆེན་བདག།
ཕྱི་རོལ་ས་རུ་བྱུང་ནས་ནི།། 
བདེ་བ་ཡི་ནི་གདན་བཞུགས་ཏེ།། 
སློབ་མས་མཎྜལ་གསུམ་བྱས་ལ།། 
བླ་མ་མེ་ཏོག་སྣ་ཚོགས་མཆོད།། 
ཞབས་ལ་སྤྱིས་གཏུགས་འདི་སྐད་གསོལ།། 
སྟོན་པ་བཅོམ་ལྡན་བླ་མ་ཀྱི།། 
སེམས་ཅན་དོན་ལ་གཅིག་བརྩོན་པ།། 
ནམ་མཁའ་ལྡིང་བཟང་སྦྱོར་བ་དང་།
ཤ་རི་ཀ་ཡི་སྦྱོར་བ་འཚལ།། 
དུས་སུ་ཟིན་པ་བཟློག་པ་ཡིན།། 
སེམས་ཅན་དོན་ནི་བཟང་པོ་འཚལ།། 
སངས་རྒྱས་ཐོད་པའི་རྣལ་འབྱོར་པས།། 
སྟོན་པ་ཆེན་པོས་དེ་དག་གསུངས།། 
བདག་གི་ཐེ་ཚོམ་བཟློག་པ་དང་།། 
སེམས་ཅན་དོན་ནི་མཐར་ཐུག་བགྱི།། 
བརྟན་པ་དང་ནི་རྒྱུ་བ་དང་།། 
ཡན་ལག་སྐྱེས་དང་བཅོས་མ་ཡི།། 
དུག་རྣམས་དུག་མེད་པར་བགྱི་ཞིང་།། 
སེམས་ཅན་ཐམས་ཅད་འཚོ་བགྱི་པ།། 
བླ་མ་ཆེན་པོ་དེ་དག་གསུངས།། 
དེ་ནས་སློབ་དཔོན་བརྩེ་བ་ཡིས།། 
བྱིན་གྱིས་བརླབ་པའི་ཐུགས་ཀྱིས་ནི།། 
ཁྲག་འཐུང་གོ་འཕང་གནས་པ་ཡི།། 
སློབ་མ་ལ་ནི་སོ་ཤིང་སྦྱིན།། 
སོ་ཤིང་སྔགས་ནི་སྦྱིན་པར་བྱ།། 
ཨོྃ་ཧཱུྃ་ཧེ་བྷ་ག་བ་ཏི་མུ་ལྃ་པ་རི་ཤུདྡྷྃ་ཀུ་རུ་སྭཱ་ཧཱ།
ལན་བདུན་མངོན་པར་བསྔགས་བྱས་ལ།། 
སོ་བྲུད་ནས་ནི་ཁ་བཤལ་ཏེ།། 
སློབ་མ་ལྷག་པར་གནས་པར་བྱ།། 
རང་གི་ལག་པ་བྱུག་བྱ་ཞིང་།། 
མེ་ཏོག་གིས་ཀྱང་དཀྲི་བར་བྱ།། 
མགྲིན་པ་ལག་པར་ཟླ་བ་བསམ།། 
ཟླ་བའི་ཟེར་གྱིས་ཕྱོགས་བཅུ་ཡི།། 
སངས་རྒྱས་སྤྱན་དྲངས་གདོན་མི་ཟ།། 
སངས་རྒྱས་ཚོགས་ཀུན་ཟླ་བར་བལྟ།། 
གྲགས་ཆེན་ཐམས་ཅད་རབ་ཞུགས་ཤིང་།། 
ཟླ་བ་ཞུ་བར་གདོན་མི་ཟ།། 
སློབ་དཔོན་བསྒོམས་པའི་ནུས་པ་ཡིས།། 
སློབ་མའི་མགོ་རུ་ལག་བཞག་སྟེ།། 
ལྷག་པར་གནས་པའི་གསང་སྔགས་བཟླས།། 
ཨོཾ་སརྦྦ་བུདྡྷ་ཨ་ཏྲ་ཨ་མུ་ཀ་སྱ་ཀཱ་ཡ་མ་དྡྷིཥྛ་ན།
ཡནྟུ་མ་ཙ་ལ་མ་ཙ་ལ་ཏིཥྛ་ཏིཥྛ་ཧ་ར་ཧ་ར།
བི་དྷ་ར་བི་དྷ་ར།
དྷ་ར་དྷ་ར།
ཏྲ་བ་ཏྲ་བ་བྷོ་བྷ་ག་ཝཱནྟཱ་སརྦྦ་བུདྡྷ་ཀ་པཱ་ལི་བཛྲ་སྱ་ཀ་ཏཾ་མ་ལ་ཡ་ཤཱི་གྷྲཾ་ཀུ་རུ་ཀུ་རུ་ཧཱུྃ་ཧཱུྃ་ཧ་ཧ།
སྔགས་འདིས་ལན་བདུན་དུ་བཟླས་པས་ལྷག་པར་གནས་པར་བྱའོ།། 
སངས་རྒྱས་དེ་དག་ཐམས་ཅད་ཀྱིས་དེའི་ལུས་ལ་ཡང་དག་པར་བྱིན་གྱིས་རློབ་པར་འགྱུར་རོ།། 
ལྷག་པར་གནས་པ་ཙམ་གྱིས་རྫུ་འཕྲུལ་ཆེན་པོའི་ཀླུ་རྣམས་སྐྲག་ཅིང་དུག་གི་བུམ་པ་ཡང་འདོར་རོ།། 
ནོར་རྒྱས་ལ་སོགས་པའི་ཀླུ་སྟོབས་པོ་ཆེ་རྣམས་དཔྱོད་པར་འགྱུར་རོ།། 
ཨེ་མའོ་སངས་རྒྱས་ཀྱིས་གསུངས་པའི།། 
ལྷག་པར་གནས་པ་ཙམ་གྱིས་ནི།། 
འདི་ལྟའི་སྡུག་བསྔལ་ཐོབ་འགྱུར་ན།། 
མཁའ་ལྡིང་རྟོགས་པའི་སེམས་ཅན་གྱིས།། 
བདག་ནི་ཇི་ལྟར་འགྲོ་བར་འགྱུར།། 
དེ་མ་ཐག་ཏུ་སློབ་དཔོན་གྱིས།། 
དཀྱིལ་འཁོར་ནང་དུ་མེ་ཏོག་ནི།། 
རྣམ་པ་སྣ་ཚོགས་དབུལ་བར་བྱ།། 
སྣ་ཚོགས་སྤོས་དང་ལྷ་བཤོས་དབུལ།། 
དུང་ཆོས་ཟངས་ཆོས་སྣོད་དག་ནི།། 
མཉྫིའི་སྟེང་དུ་གཞག་པར་བྱ།། 
མཆོད་ཡོན་གྱི་ནི་དན་ཆེད་དུ།། 
བུམ་པ་རྣམས་ལ་ལྷག་གནས་བྱ།། 
ཁྲག་འཐུང་གོ་འཕང་གནས་པ་ཡིས།། 
རྣལ་འབྱོར་མ་བརྒྱད་བསྐོར་བ་ཡི།། 
ཁྲག་འཐུང་རྣམ་པར་སྤྱན་དྲངས་ཏེ།། 
དཀྱིལ་འཁོར་ཇི་བཞིན་ཡང་དག་ལྡན།། 
མདོག་དང་མཚན་མར་ལྡན་པ་ཡི།། 
དེ་བཞིན་གཤེགས་རྣམས་ས་བོན་གྱི།། 
འོད་ཟེར་གྱིས་ནི་རྣམ་པར་བསམ།། 
བདག་ཉིད་ཆེན་པོ་གྲགས་ཆེན་པོ།། 
བུམ་པ་རུ་ནི་ཞུགས་ཙམ་གྱིས།། 
དམ་ཚིག་དཀྱིལ་འཁོར་ཞུ་བར་འགྱུར།། 
རྣལ་འབྱོར་ལྡན་པའི་སེམས་དང་ནི།། 
སློབ་དཔོན་གྱིས་ནི་འདི་ལྟར་བལྟ།། 
དེ་ནས་ཟངས་མའི་སྣོད་དུ་ཆུ་བླུགས་ཤིང་དུང་ཕོར་ཆུས་བཀང་སྟེ།། 
མནྫིའི་སྟེང་དུ་གཞག་པར་བྱའོ།། 
ཡང་ཕྱིར་བྱུང་ནས་སློབ་མའི་དོན་དུ་བདག་ཉིད་ཀྱིས་རས་ཀྱིས་མིག་དགབ་པར་བྱའོ།། 
རས་གསུམ་གོན་པར་གྱུར་པའི་སློབ་མ་ཕྱིས་དཀྱིལ་འཁོར་གྱི་སྒོར་བཞག་ལ་ཆུས་གཏོར་ཏེ་སྔགས་བཟླའོ།། 
ཨབྷིཥིཉྩ་ནྷུ་མཱཾ་སརྦ་ཡོ་གི་ནི་མ་ཀུ་ཏོ་ཨ་ཏྲ་ཨ་ཏིཥྛ་ཡནྟུ།
ཨ་ཙནྟུ་ཧཱུྃ་སྭཱ་ཧཱ།
ཅོད་པན་བྱིན་གྱིས་བརླབ་པའི་སྔགས་སོ།། 
དེ་ནས་སློབ་དཔོན་གྱིས་ཀྱཻ་ཁྱོད་སུ་ཞེས་སྨྲའོ།། 
སློབ་མས་བདག་ནི་རྒྱལ་བའི་སྲས་ཞེས་སྨྲའོ།། 
དེའི་རྗེས་སུ་དཀྱིལ་འཁོར་གྱི་དབུས་སུ་མེ་ཏོག་ལན་གསུམ་དུ་གཏོར་ལ།
མིག་རས་བསལ་ཏེ།
དཀྱིལ་འཁོར་མཆོད་པར་བྱའོ།། 
ཨོྃ་ཧེ་རུ་ཀ་བཛྲ་བུཥྤ་ཡཾ་པྲ་ཏཱི་ཙྪ་ཧཱུྃ།
དབུས་སུའོ།། 
ཨོྃ་ཅི་ཏྲ་སེ་ནཱ་པུཥྤ་ཡཾ་པྲ་ཏཱིཙྪ་ཧཱུྃ།
ཤར་དུའོ།། 
ཨོྃ་ཀཱ་མི་ནཱི་པུཥྤ་ཡཾ་པྲ་ཏཱི་ཙྪ་ཧཱུྃ།
ལྷོའི་འོ།། 
ཨོྃ་པཱ་ཏཱ་ལ་བཱ་སི་ཞི་པུཥྤ་ཡཾ་པྲ་ཏཱི་ཙྪ་ཧཱུྃ།
ནུབ་ཏུའོ།། 
ཨོྃ་སུ་བྷ་དྲེ་པུཥྤ་ཡཾ་པྲ་ཏཱིཙྪ་ཧཱུྃ།
བྱང་དུའོ།། 
ཨོྃ་ཤོ་ཎྞི་ནི་པུཥྤ་ཡཾ་པྲ་ཏཱི་ཙྪ་ཧཱུྃ།
མེར་རོ།། 
ཨོྃ་བུདྷཱི་ནི་པུཥྤ་པྲ་ཏཱི་ཙྪ་ཧཱུྃ།
བདེན་བྲལ་དུའོ།། 
ཨོྃ་ཙ་ཏུ་ར་བྷ་དྲ་པུཥྤ་པྲ་ཏཱི་ཙྪ་ཧཱུྃ།
རླུང་ངོ།། 
ཨོྃ་ཨཱ་ཀཱ་ཤ་བཱ་སི་ནི་པུཥྤ་པྲ་ཏཱི་ཙྪ་ཧཱུྃ།
དབང་ལྡན་དུའོ།། 
དེ་ནས་དཀྱིལ་འཁོར་གྱི་ལྷའི་སྐུ་མདོག་ཇི་ལྟ་བ་དང་།
མཚན་མ་ལ་སོགས་པ་དེ་བཞིན་དུ་སློབ་མ་ལ་བསྟན་པར་བྱའོ།། 
ཡང་དུང་ཕོར་བླངས་ཏེ་ཆུ་བཏུང་བར་བྱའོ།། 
དེ་འཐུངས་པ་ཙམ་གྱིས་ཀླུ་ཐམས་ཅད་སྐྲག་ཅིང་སྐྱོ་བས་དུག་སྐྱུགས་པར་འགྱུར་རོ།། 
བརྟན་པ་དང་གཡོ་བའི་དུག་གང་ཡིན་པ་དང་།
གཞན་ཡང་སྦྱར་བ་དང་།
ཉེ་བར་སྦྱར་བའི་དུག་གང་ཡིན་པ་དང་།
མདའ་དུག་དང་།
བྱུག་པའི་དུག་དང་།
དགྲ་རྣམས་ཀྱིས་གང་སྦྱར་བ་དང་།། 
བུད་མེད་རྣམས་ཀྱིས་གང་སྦྱར་བའི་དུག་དེ་རྣམས་ཉེ་བར་འཕོ་བར་འགྱུར་རོ།། 
གལ་ཏེ་ཀླུ་ཡིས་ཟིན་པ་ཡང་།། 
དེ་རུ་དེ་ནི་ངེས་བར་འགྲོ།། 
གཞན་ཡང་སྦྲུལ་གྱི་དུག་ཀྱང་རུང་།། 
ཆུ་ནི་འཐུངས་པ་ཙམ་གྱིས་ཀྱང་།། 
དེ་དག་ཐམས་ཅད་འཆི་བར་འགྱུར།། 
དེ་ཡི་ཕྱིར་ན་དུག་གི་ཆུ།། 
འདི་རུ་བཏུང་བར་ཐེ་ཚོམ་མེད།། 
དེ་ནས་སློབ་མ་དྲི་བར་བྱ།། 
འདིར་ནི་ཤ་ལི་ཀར་བྱེད་ཅིང་།། 
མཁའ་ལྡིང་ཤེས་པའི་སློབ་དཔོན་འགྱུར།། 
བསམ་པ་རྣམ་པར་དག་ཤེས་ནས།། 
ཕྱིས་ནི་བཀས་གནང་སྦྱིན་པར་བྱ།། 
སྟོང་ངམ་བརྒྱ་རུ་གསོལ་བ་གདབ།། 
དེ་ནས་སྔགས་ཀྱི་མན་ངག་སྦྱིན།། 
ཇི་སྲིད་སྤྲུལ་གྱིས་ཟིན་དུས་དང་།། 
ཇི་སྲིད་མཁའ་ལྡིང་རིགས་ཡོད་པར།། 
དེ་སྲིད་དེ་དང་དེ་ལས་ཀྱང་།། 
ཇི་སྲིད་དུས་སུ་ཟིན་མེད་པར།། 
སངས་རྒྱས་ཐོད་པའི་རྣལ་འབྱོར་པས།། 
དེ་སྲིད་འབད་རྩོལ་བྱ་བ་མིན།། 
དུས་ཟིན་འཆི་བའང་ཤེས་བྱ་སྟེ།། 
ནམ་མཁའ་ལྡིང་གི་བྱ་བ་བྱ།། 
དུས་སུ་ཟིན་ནོ་ཞེས་སྨྲ་བ།། 
དེ་སྲིད་རྣལ་འབྱོར་ཆེ་འདི་ཡིས།། 
དེ་རུ་ལས་ནི་བརྩམ་པར་བྱ།། 
བདག་ཉིད་ཧེ་རུ་ཀར་གྱུར་ཅིང་།། 
རྣལ་འབྱོར་མ་བརྒྱད་ཡང་དག་ལྡན།། 
བློ་ལྡན་སྔོན་གསུངས་གསང་སྔགས་ཀྱིས།། 
ཕྱིས་ནི་གཏོར་མ་སྦྱིན་པར་བྱ།། 
དེར་རྗེས་དཀྱིལ་འཁོར་བྱས་ནས་ནི།། 
སྔོན་དུ་གསུངས་པའི་གསང་སྔགས་ཀྱིས།། 
གནས་དགུ་རུ་ནི་མཆོད་པར་བྱ།། 
མཁས་པ་ཡིས་ནི་མཆོད་བྱས་རྗེས།། 
མཉམ་པར་བཞག་པས་ལས་རྣམས་བརྩམ།། 
གང་དུ་རྫུ་འཕྲུལ་ཆེ་ཀླུ་ཡོད།། 
དེ་རུ་སེམས་བཟང་འོད་ཟེར་སྤྲོ།། 
ཀླུ་རྣམས་ཀྱི་ནི་སྙིང་སྐམས་པས།། 
ཅི་ཞིག་བགྱིའོ་ཞེས་ནི་སྨྲ།། 
གསུངས་པ།
ལྷ་མོ་སྣ་ཚོགས་སྡེ་མ་ཡིས།། 
སངས་རྒྱས་ཐོད་པར་སྔོན་དུ་གསུངས།། 
ཀྱེ་ཀྱེ་གྲགས་པ་ཆེ་བའི་ཀླུ།། 
སོང་སྟེ་འདིར་དུས་ཟིན་གྱུར་པའི།། 
དུས་ཟིན་འཛིན་པ་བཟུང་བ་མེད།། 
དུག་མེད་སྦྲུལ་ཡང་མེད་པའོ།། 
གང་ཕྱིར་དོགས་པས་རྨོངས་གྱུར་པ།། 
དེ་ཕྱིར་སྐྱེ་བོ་རྣམས་འཆིར་འགྱུར།། 
དེ་ནས་འོད་ཟེར་སླར་ལོག་སྟེ།། 
སྙིང་ག་རུ་ནི་ཐིམ་པར་འགྱུར།། 
ཡང་ནི་སེམས་ནི་མཉམ་གཞག་པའི།། 
སློབ་དཔོན་གྱིས་ནི་ངོ་མཚར་བསྟན།། 
དེ་ནས་ས་ལ་མ་ལྷུང་བའི།། 
ལྕི་བ་བླངས་ཏེ་འདབ་ཆགས་རི་སྐེགས་གཉིས་བྱ་ཞིང་སྣོད་དཀར་པོ་བྱས་ཏེ།
རོ་བསྲེགས་པའི་སོལ་བ་ལ་གཞག་པར་བྱའོ།། 
རོ་བསྲེགས་པའི་སོལ་བ་ལས་སྣག་ཚ་བྱས་ཏེ།
སེམས་ཅན་གྱི་དོན་རིག་པས་དབེན་པར་སྔགས་བྲི་བར་བྱའོ།། 
ཨོཾ་བུདྡྷ་ཀ་པཱ་ལི་ནི་ཧྲི་ཏཏྛ་པ་ཡབྷོ་ཤ་ལི་ཀ་ན་ཡ་ནཱ་བུདྡྷ་ཀ་པཱ་ལ་བཛྲ་སྱ་ཨཱཛྙཱ་མ་ལྃ་གྷ་ཡ་ཧཱུྃ་ཧཱུྃ་ས་རནྟུ་སརྦྦ་ད་ཌཱི་ཀ་ཕ་ཏི་ཀ་ཙེ་ཏེ།
མནྔྷུ་གྷི་དི་སརྦྦ་ཛི་ཨི་ན་སུ་ནནྟི་བ་ཡ་ག་རེ་རེ་ཀར་ཀོ་ཊ་ཀ་པྲ་བྷཱི་ཏ་ཡ་ནཱ་ག་རཱ་ཛ་ན་སྤུ་ཏནྟི་མུརྡ་ན་རེ་རེས་སྤྱ།
ཨ་བས་སྤྱ་མ་ཙ་ལ་ཧ་མ་བུ་ལ་ཧ་ཛ་ཨི་ཙ་ལ་ཧ་བུ་ལ་ཧ་རེ་རེ་བྷ་རུ་ཀྲི་པྲ་བྷཱི་ཏ་ཡནཱ་ག་རཱ་ཛ་ན་ཨུ་ཧ་པུ་ཊ་ཊ་མུ་དྷི་པྲ་ན་ཛ་ཨི་ཞེས་པ་ནི་ཤ་ལི་ཀའི་སྙིང་པོའི་སྔགས་སོ།། 
དེ་ནས་བློ་ཆེན་རྣལ་འབྱོར་པས།། 
སེམས་ནི་ཤིན་ཏུ་མཉམ་གཞག་པས།། 
ཡོངས་རྫོགས་ཤ་ལི་ཀ་བྱས་ལ།། 
ཕོ་དང་མོ་རུ་བརྟག་པར་བྱ།། 
སྣག་ཚ་ཡིས་ནི་བྲི་བར་བྱ།། 
མིག་གི་སྔོན་དུ་མི་གཞག་ཅིང་།། 
ཤ་ལི་ཀ་བཟང་པོས་ཕྱོགས་བལྟ།། 
དེ་ནས་ལྕུག་མ་སྔགས་ཀྱིས་བསྔགས།། 
ཨོྃ་ཧཾ་ཧ་ལ་ཁྱབ་འཇུག་གི་ས་བོན་ནོ།། 
ཨོྃ་བྃ་ཚངས་པའི་ས་བོན་ནོ།། 
ཨོྃ་སྃ་ཞེས་པ་ནི་ཞི་བྱེད་ཀྱི་ས་བོན་ནོ།། 
ཨོྃ་ཧ་ཧ་ཧ་ཧ་ཧ་ཧ་ཧྃ་སྭཱ་ཧཱ།
མངག་པའི་སྔགས་སོ།། 
འདི་ལྟ་བུ་ཡི་སྔགས་ཀྱི་མཆོག།
སྟོང་གསུམ་ན་ཡང་རྙེད་པར་དཀའ།། 
ལན་བདུན་བསྔགས་པ་ཙམ་གྱིས་ནི།། 
འགྲོ་བར་འདིར་ནི་ཐེ་ཚོམ་མེད།། 
ཀླུ་རྣམས་སྐྲག་པར་བྱེད་པ་ཡི།། 
མཁའ་ལྡིང་ཉམས་དགའ་སོང་ནས་ནི།། 
ཀླུ་ཡི་གནས་སུ་ཞུགས་དེའི་ཚེ།། 
མཁའ་ལྡིང་བྱེ་བའི་སྟོབས་དང་ལྡན།། 
རིངས་ནས་ཀྱང་ནི་གཤོག་རླུང་གིས།། 
སྟོབས་པོ་ཆེ་ཡི་ཀླུ་རྣམས་སྐྲག།
མཐོ་རིས་མི་ཡུལ་ས་འོག་དང་།། 
གང་ཡང་གཞན་ན་གནས་པ་དང་།། 
གཞན་ཡང་རུང་སྟེ་དེ་ཐམས་ཅད།། 
སྐྲག་ནས་ཅི་བགྱི་ཞེས་ནི་སྨྲ།། 
ཀླུ་གང་གིས་ཟིན་པ་དེ་གལ་ཏེ་ཡང་ཤིན།
བདག་ཉིད་ཆེན་པོ་ཤ་ལི་ཀ་མཐོང་མ་ཐག་ལོང་བར་འགྱུར་རོ།། 
ཀླུ་དང་སྦྲུལ་དེ་དག་གིས་ཤ་ལི་ཀ་ལ་འདི་སྐད་གསོལ་ཏོ།། 
ཀྱཻ་ཤ་ལི་ཀ་གཞན་དུ་གསུང་བར་མ་མཛད་ཅིག།
དེ་ལྟར་ཐོས་ནས་ཤ་ལི་ཀ་མགུ་བའི་སེམས་ཀྱིས་དུག་གིས་ཟིན་པའི་མདུན་དུ་སྦྲུལ་ལོང་བ་ཁྱེར་ཏེ་འཇོག་གོ།། 
དེ་ནས་སློབ་དཔོན་གྱིས་བལྟས་ཏེ།
སའི་གོང་བུ་བླངས་ལ་ཤ་ལི་ཀ་མངག་པའི་སྔགས་ཀྱིས་སྦྲུལ་ལོང་བ་ལ་བསྣུན་ན།། 
སྐད་ཅིག་དེ་ཉིད་ལ་དེའི་མིག་འབྱེ་བར་འདིར་སོམ་ཉི་མེད་དོ།། 
དུས་སུ་ཟིན་པ་འབྱེལ་ཏེ་ཤི་བ་སྦྲུལ་གྱིས་མཐོང་ནས་དེའི་ལུས་ལ་འགྲོ་བ་དང་འོང་བར་བྱེད་པས་དུས་སུ་ཟིན་པ་དུག་མེད་པར་འགྱུར་ཞིང་།
དགའ་བའི་སེམས་ཀྱིས་ལྡང་ངོ།། 
ཟིན་པ་ལངས་པ་ཙམ་ཉིད་ན་ཤ་ལི་ཀས་སྦྲུལ་བཟུང་སྟེ་མི་སྣང་བར་འགྱུར་རོ།། 
སྐད་ཅིག་མ་དེ་ཉིད་ལ་སློབ་དཔོན་གྱིས་སྟོང་པ་ཉིད་ཀྱི་ཡེ་ཤེས་བསྒོམ་པར་བྱའོ།། 
སྟོང་པ་དྲི་མེད་ཀུན་རང་བཞིན།། 
ཆོས་རྣམས་སྟོང་པའི་རང་བཞིན་ཀྱཻ།། 
གང་གིས་འཛིན་ཅིང་གང་ཞིག་འཛིན།། 
མཐའ་དག་སྒྱུ་མའི་རང་བཞིན་ཀྱཻ།། 
དངོས་པོ་མ་ལུས་པ་མཐའ་དག་དང་དུག་ཀྱང་སྟོང་པ་ཉིད་དུ་སངས་རྒྱས་ཐོད་པའི་རྒྱུད་ལས་གསུངས་ཏེ།
ཞག་ཉི་ཤུ་རྩ་གཅིག་གི་མཐར་ཐུག་པར་ཇི་སྲིད་དུ་ལུས་མ་ཞིག་པ་དེ་སྲིད་དུ་སློབ་དཔོན་གྱིས་ཡང་དག་པར་བརྩམ་པར་བྱའོ།། 
དེ་ལྟར་སློབ་མ་ལ་རྗེས་སུ་གནང་བ་བྱིན་ནས་ཕྱིས་ལུང་བསྟན་པར་བྱའོ།། 
དེས་ལན་བརྒྱ་འམ་སྟོང་དུ་གསོལ་བ་བཏབ་ནས།
དུག་འཇོམས་པའི་སྔགས་བསྟན་པར་བྱའོ།། 
ཨོྃ་བུདྡྷ་ཀ་པཱ་ལི་ནི་ཨ་ཧཱུྃ།། 
དུག་བཟའ་བའི་སྔགས་སོ།། 
དེ་ནས་གཞན་ཡང་དོན་དུ་གཉེར་བའི་སེམས་ཅན་དེ་རྣམས་ཐམས་ཅད་ལ་དཀྱིལ་འཁོར་བསྟན་ཏེ།
དུང་ཕོར་གྱི་ཆུ་འཐུངས་པ་དེས་ན་དུག་མེད་པར་འགྱུར་ཏེ།
སྦྲུལ་གྱིས་མི་འཛིན་ནོ།། 
གལ་ཏེ་འཛིན་ན་དེའི་ཚེ་ཀླུ་འཆི་བར་འདིར་ཐེ་ཚོམ་མེད་དོ།། 
དེ་ལྟར་སློབ་མ་ཤ་ལི་ཀའི་སྦྱོར་བ་ལ་མངོན་པར་བརྩོན་པ་ལ་བཀས་གནང་བ་བྱིན་ཏེ།
གྲོང་གང་དུ་གནས་པ་དེར་དུག་གིས་འཛིན་པ་མེད་དོ།། 
གལ་ཏེ་ཡོད་ན་དེའི་ཚེ་ཀླུ་འཆི་བར་འགྱུར་རོ།། 
དེ་ལྟར་ཐོས་ནས་སློབ་མ་རྡོ་རྗེའི་སྦྱོར་བ་དང་ལྡན་པའི་སེམས་ཀྱིས་གང་ཅི་ཡང་རུང་བའི་ཡོན་དེར་དབུལ་བར་བྱའོ།། 
དེ་ནས་ཕྱི་རོལ་གྱི་སར་བྱུང་སྟེ་གཏོར་མ་གཏང་བར་བྱའོ།། 
དེ་ནས་སློབ་དཔོན་གྱིས་དཀྱིལ་འཁོར་གྱི་སྔགས་ཀྱིས་གཤེགས་སུ་གསོལ་ཏེ།། 
ཨོྃ་བུདྡྷ་ག་པཱ་ལི་ནི་ཧྲཱིཿ་ཨུ་ཏིཥྛ་གཙྪ་ཧཱུྃ་གཙྪ་ཧཱུྃ་ཕཊ།
དཀྱིལ་འཁོར་གཤེགས་སུ་གསོལ་བའི་སྔགས་སོ།། 
དེ་ནས་ཡང་དག་བཤད་པར་བྱ།། 
ཆུ་ཡི་སྦྱོར་བ་བླ་མེད་པ།། 
གང་གིས་བྱིན་པ་ཙམ་གྱིས་ནི།། 
དུག་གིས་ཟིན་པ་འཚོ་བར་འགྱུར།། 
ཉི་མ་བདུན་ན་འཆི་བ་དང་།། 
གཞན་ཡང་དུག་གིས་ཉམས་པ་རྣམས།། 
ཆུ་ནི་བྱིན་པ་ཙམ་གྱིས་ནི།། 
འདི་རུ་འཚོ་བར་ཐེ་ཚོམ་མེད།། 
སྔགས་འདིས་དཀྱིལ་འཁོར་བྱས་ནས་ནི།། 
གནས་དགུ་རྣམས་སུ་མཆོད་པར་བྱ།། 
དུང་ཕོར་ཆུ་ཡིས་བཀང་བྱས་པ།། 
དཀྱིལ་འཁོར་དབུས་སུ་གཞག་པར་བྱ།། 
དེ་ནས་བརྩེ་བ་ཆེན་པོ་ཡི།། 
བདག་ཉིད་རྣལ་འབྱོར་པ་ཡིས་ནི།། 
རང་གི་ལག་པ་གཡོན་པ་ལ།། 
ཟླ་བ་ཡི་ནི་ཁྱད་པར་བསམ།། 
བཅུ་དྲུག་ཆ་ལས་ཡོངས་རྫོགས་པའི།། 
དྲི་མེད་དགེ་བའི་ལུས་ཅན་ཏེ།། 
དེའི་དབུས་ས་བོན་མི་ཤིགས་དགེ།
ཁ་དོག་དཀར་པོའི་ལུས་ཅན་ནོ།། 
ལག་དེས་སྣོད་ཀྱི་ཁ་བཅད་དེ།། 
དེ་ནས་གསང་སྔགས་བཟླ་བར་བྱ།། 
ཨོཾ་སརྦྦ་པིཥ་ཧ་ར་ཧ་ར་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
སྔགས་འདིས་ལན་བདུན་གྱི་བར་དུ་མངོན་པར་བསྔགས་ཏེ།
མི་ཤིགས་པ་དང་ལྷན་ཅིག་ཟླ་བ་ཞུ་བར་གྱུར་ནས་ཆུའི་ནང་དུ་ཐིམ་སྟེ།
ཆུ་དང་ཟླ་བ་གཅིག་ཏུ་འདྲེས་པས་ཤིན་ཏུ་དཀར་པོར་འགྱུར་རོ།། 
གལ་ཏེ་དུག་གིས་ཟིན་པ་མ་ཤིན་དེའི་ཚེ་ཆུ་བླུད་དོ།། 
ཡང་ན་ཤི་བ་ཡིན་ན་མགོ་ནས་རྐང་པའི་མཐར་ཐུག་པར་ལན་གསུམ་གསུམ་དུ་ཆུ་རྒྱུན་མི་འཆད་པར་བླུགས་ན་ལངས་པར་འདིར་ཐེ་ཚོམ་མེད་དོ།། 
དེ་ནས་ཆུ་བླུད་ན་རྣལ་མར་འགྱུར་རོ།། 
སངས་རྒྱས་ཐོད་པའི་རྒྱུད་རྣལ་འབྱོར་མའི་གོང་ན་མེད་པ་གསང་བའི་ཡང་ཤིན་ཏུ་གསང་བ་ཞེས་བྱ་བ་ལས་ཤ་ལི་ཀའི་སྦྱོར་བ་དང་།
ཆུའི་སྦྱོར་བའི་ལེའུ་སྟེ་བཞི་པའོ།།།། 
དེ་ནས་ཡང་དག་རབ་བཤད་པ།། 
ཤིན་ཏུ་རྙེད་དཀའི་བཅུད་ལེན་ལེའུ།། 
དེ་བཞིན་གཤེགས་པའི་སྙིང་པོ་མཆོག།
རྣལ་འབྱོར་མ་ཡི་གོང་ན་མེད།། 
གཞོན་ནུ་མ་དང་ཤ་རི་ཀ།། 
གྲུབ་མ་བྱིས་པ་ཅན་མ་དང་།། 
དེ་བཞིན་ཐོད་བཟངས་ཅན་མའོ།། 
འདི་དག་སྨན་ནི་ཆེན་པོ་ལྔ།། 
སངས་རྒྱས་ལྔས་ཀྱང་རྙེད་པར་དཀའ།། 
འདི་དག་ཟོས་པ་ཙམ་གྱིས་ནི།། 
བསྐལ་བ་བྱེ་བར་དེ་འཚོའོ།། 
གཞོན་ནུ་མ་ནི་ཟླ་དྲུག་ཏུ།། 
དེ་བཞིན་ཤ་རི་ཀ་ཟླ་གསུམ།། 
གྲུབ་མ་ཟླ་བ་གཅིག་ཏུའོ།། 
བྱིས་ཅན་མ་ནི་ཟླ་ཕྱེད་གཉིས།། 
ཐོད་པ་ཅན་ཡང་ཟླ་བར་ཏེ།། 
ཚེ་འཕེལ་བ་ཡི་མཆོག་ཡིན་ནོ།། 
བྱ་རོག་མ་ནི་བྱ་རོག་གཟུགས།། 
གླང་པོ་མ་ནི་ངང་པའི་གཟུགས།། 
དྲོད་མ་དྲོད་ཀྱི་གཟུགས་ཅན་ཏེ།། 
སྡོབ་སངས་དཀར་མོ་སྔོན་མོའི་མིག།
ཁ་སྦྱར་སྦྱོར་བའི་དུས་སུ་ནི།། 
མིག་ལས་བྱུང་བའི་རྫས་གང་ཡིན།། 
སྨན་དེའི་མིང་ནི་གཞོན་ནུ་མ།། 
འདི་རུ་བསྟན་པར་སོམ་ཉི་མེད།། 
དེ་ཡི་པདྨ་ལས་བྱུང་རྫས།། 
རྩ་ཡི་ནང་ན་རྣམ་པར་གནས།། 
གེ་སར་སྦས་པའི་སྤྱོད་ཡུལ་ཏེ།། 
སྨན་ནི་ཤ་རི་ཀ་རུ་གསུངས།། 
མེ་ཏོག་ལྡན་པའི་བུ་མོ་གང་།། 
ཁ་དོག་ནག་མོས་རབ་མཛེས་མ།། 
གང་དུ་ཐབས་ཤེས་གཉིས་འདུས་པ།། 
དེ་ཡི་ཁ་སྦྱར་སྦྱོར་ལས་བྱུང་།། 
སྨན་དེའི་མིང་ནི་གྲུབ་མར་བཤད།། 
སངས་རྒྱས་ཐོ་པའི་སྦྱོར་བ་ཡིས།། 
བུད་མེད་རབ་མཛེས་མཉམས་དང་།། 
དབང་པོ་གཉིས་ཀྱི་སྦྱོར་བ་ཡིས།། 
མི་ཕྱེད་ཉེ་བར་སྤྱད་པ་ཡི།། 
དེ་ལས་དང་པོར་བྱུང་བའི་རྫས།། 
སྨན་དེ་བྱིས་པ་ཅན་ནོ་ཞེས།། 
བདག་ཉིད་ཆེན་པོའི་ལྷ་མོས་གསུངས།། 
ལྷན་ཅིག་སྐྱེས་དག་བྱུང་བའི་རྫས།། 
མཆོག་ཆེན་མར་ཁུ་དག་དང་ནི།། 
བསྲེ་འགྱུར་འདིར་ནི་ཐེ་ཚོམ་མེད།། 
སྨན་དེའི་མིང་ནི་ཐོད་ཅན་མོའོ།། 
ཟླ་བ་ཉི་མའི་སྦྱོར་བ་ཡིས།། 
བྱ་བར་འདིར་ནི་ཐེ་ཚོམ་མེད།། 
ཟླ་བས་ཟླ་བར་ཉི་མས་ཉིར།། 
དེ་ལུས་སྐྲ་དཀར་གཉེར་མ་ཞི།། 
ཇི་སྲིད་སངས་རྒྱས་བཞུགས་ཀྱི་བར།། 
དེ་ཡི་ཚེ་ནི་རྒྱས་པར་འགྱུར།། 
སྨན་འདི་གྲུབ་པ་ཙམ་གྱིས་ནི།། 
དག་པའི་ལུས་སུ་འབྱུང་བར་འགྱུར།། 
དངོས་པོ་གང་དང་གང་ཡང་རུང་།། 
ལྕགས་དང་ཟངས་མའི་སྣོད་དག་ལ།། 
དངུལ་ནི་བྱུགས་པ་ཙམ་གྱིས་ནི།། 
དངུལ་དང་གསེར་དུ་འགྱུར་བ་ཡིན།། 
དེ་ནས་ཡང་དག་རབ་བཤད་པ།། 
དགོངས་བཤད་ཤིན་ཏུ་རྙེད་དཀའ་བ།། 
རྒྱུད་གཞན་དུ་ནི་རབ་སྦས་པ།། 
འབད་པས་དེ་འདིར་རབ་གསལ་བྱ།། 
དྲི་ཆུ་ཡེ་ཤེས་རྡོ་རྗེ་སྟེ།། 
དྲི་ཆེན་རྡོ་རྗེ་བཟང་པོ་ཉིད།། 
ཁྲག་ནི་མར་མེ་རྡོ་རྗེ་ཡིན།། 
ཁུ་བ་རྡོ་རྗེའི་ཐབས་བྱུང་ཉིད།། 
ཤ་ནི་ཆོས་ཀྱི་རྡོ་རྗེ་ཡིན།། 
དེ་ལྔ་རྣལ་འབྱོར་མ་ཡི་མཆོག།
གང་གི་དམ་ཚིག་རྙེད་དཀའ་བའི།། 
ཐབས་འདིར་བདག་གིས་བཤད་པར་བྱ།། 
བ་ལང་ཤ་ནི་འབར་བ་སྟེ།། 
ཁྱི་ཡི་ཤ་ལ་སྤྲོ་བར་གསུངས།། 
རྟ་ཡི་ཤ་ལ་བཟའ་བར་བཤད།། 
གླང་པོའི་ཤ་ལ་ཞུ་བར་གསུངས།། 
ཤ་ཆེན་ལ་ནི་བཟང་པོར་བཤད།། 
དེ་ལྔ་རྣལ་འབྱོར་མཆོག་ཏུ་གསུངས།། 
རྣལ་འབྱོར་རྣལ་འབྱོར་མ་ལྡན་པར།། 
གལ་ཏེ་གཅིག་ཏུ་བྱེད་ནུས་པ།། 
དེ་ཆེ་རྣམ་རྟོག་དེ་ཐམས་ཅད།། 
འཇིག་འགྱུར་འདིར་ནི་ཐེ་ཚོམ་མེད།། 
ཟན་ལ་བསོད་ནམས་ཞེས་བྱ་སྟེ།། 
ཚོད་མ་ལ་ནི་སྡིག་པ་ཉིད།། 
རོ་ལ་ཤིན་ཏུ་རྙེད་དཀའ་གསུངས།། 
བྱིས་པ་ལ་ནི་འགལ་བ་ཉིད།། 
གཡུང་མོ་ལ་ནི་བཟང་མོར་གསུངས།། 
རུས་པའི་ཕྲེང་ལ་རྫས་ཞེས་བྱ།། 
སྐྱེས་བུ་ལ་ནི་རྡོ་རྗེར་གསུངས།། 
བུད་མེད་ལ་ནི་སྣོད་བཟང་ཉིད།། 
དབང་པོ་གཉིས་ཀྱི་རབ་སྦྱོར་ལ།། 
གཟི་བརྗིད་ཕྲེང་ཆེན་དེ་བཤད་དོ།། 
རབ་ཆགས་ཤིན་ཏུ་མཐོང་བ་ཉིད།། 
འཁྱུད་པ་ལ་ནི་ཆོས་ཞེས་བརྗོད།། 
འདྲི་བ་ལ་ནི་མར་མེའོ།། 
ཤིན་ཏུ་འདྲི་ལ་མེ་ཞེས་བྱ།། 
འགྲོ་བ་ལ་ནི་ཕྲེང་ཅན་མ།། 
འོང་ལ་ཤིན་ཏུ་ཕྲེང་ཅན་མ།། 
མྱུར་བ་ལ་ནི་བྱུག་ཅེས་བྱ།། 
དཔའ་བ་ལ་ནི་བཟང་དེ་བརྗོད།། 
པདྨ་རྩེ་འཇོ་ཕྲེང་ཅན་མ།། 
སྔགས་ཀྱིས་མཚན་མ་རབ་ངེས་ཞེའོ།། 
ལྗགས་ལ་ལྕེ་འོག་ཅེས་བྱ་སྟེ།། 
སོ་ལ་བཟའ་བསྣལ་བ་དེ།། 
མིག་ལ་རོལ་རྩེད་མུ་ཏིག་རྣ།། 
གསང་བའི་ཡུལ་ལ་རྙེད་དཀའ་ཞེའོ།། 
འདི་དག་བཤད་དོ་ལག་ཆེན་པོ།། 
འཇིག་རྟེན་གསུམ་ན་རབ་རྙེད་དཀའ།། 
སངས་རྒྱས་ཐོད་པའི་རྣལ་འབྱོར་པ།། 
མེད་པར་ཕན་ཚུན་སྨྲ་མི་བྱ།། 
འོན་ཀྱང་བཤད་ཆེན་དེ་ཉིད་འདི།། 
གཅིག་ལ་གཅིག་གིས་སྨྲ་བར་བྱ།། 
རྒྱུད་རྣམས་ཐམས་ཅད་དུ་སྦས་པ།། 
རྒྱུད་འདི་རུ་ནི་གསལ་བར་བྱས།། 
ཉེ་འདུན་གྲོང་མཐའ་ལྷན་ཅིག་ཞེའོ།། 
འདུས་པ་ཕྱི་རོལ་ཞེས་སུ་གསུངས།། 
ཉེ་བའི་འདུས་པ་ནང་དེ་བཞིན།། 
གནས་ལ་འབྲས་བུ་ཞེས་སུ་གསུངས།། 
ཉེ་བའི་གནས་ལ་ཤིང་ཉིད་དོ།། 
གྲོང་མཐའ་ལ་ནི་ས་བོན་གསུངས།། 
ཉེ་བའི་གྲོང་མཐའ་མྱུ་གུའོ།། 
ཚོགས་པ་ལ་ནི་སྡོང་བུར་གསུངས།། 
གཅིག་པུ་ལ་ནི་འདབ་མ་སྟེ།། 
སྟོང་པ་ལ་ནི་རྩ་བཞིའོ།། 
དེ་ལྟར་དགོངས་པས་བཤད་པ་ནི།། 
བདེ་གཤེགས་རྣམས་ཀྱིས་མི་མཁྱེན་ནོ།། 
སྤྱན་མ་ལ་སོགས་རྣལ་འབྱོར་མ།། 
རྣམས་ཀྱིས་ཁོང་དུ་མི་ཆུད་ཅིང་།། 
བྱང་ཆུབ་སེམས་དཔའི་ཡུལ་མིན་ཞིང་།། 
བླ་མ་གུས་པའི་རྣལ་འབྱོར་པས།། 
སྤྲོས་པ་ཐམས་ཅད་སྤངས་ནས་ནི།། 
རྫས་ལ་ཆགས་པར་མི་བྱའོ།། 
ཤིན་ཏུ་སོང་སྒོམ་རྣལ་འབྱོར་པ།། 
འདོད་ཆགས་ཞེ་སྡང་ཕྲག་དོག་མེད།། 
གཏི་མུག་དང་ནི་ང་རྒྱལ་སྤངས།། 
ཉོན་མོངས་ཐམས་ཅད་རྣམ་པར་སྤངས།། 
ཟ་འཐུང་དེ་བཞིན་གླུ་ལེན་ན།། 
ཤིན་ཏུ་སྤྲོས་པ་སྤང་བར་བྱ།། 
བདེ་བས་དགའ་བ་ཉིད་དང་ནི།། 
ཤེས་རབ་ཐབས་ཀྱིས་བདག་ཉིད་གསུངས།། 
བླ་མེད་དེ་ཉིད་ཟླ་ཕྱེད་ཀྱིས།། 
འགྲུབ་པར་ཐེ་ཚོམ་མེད་པའོ།། 
ཀྱཻ་ལགས་གྲོགས་མོ་འགྲོ་ཀུན་གང་།། 
མཐའ་དག་དྲི་མ་མེད་པ་ཡི།། 
བལྟ་དང་བྲལ་ལ་སྐྱེ་བོ་ལྟོས།། 
གསོག་གསོབ་རང་བཞིན་བརྫུན་བསླུ་བ།། 
པད་རྩའི་གྲིབ་མ་ལྟ་བུར་ལྟོས།། 
དབང་པོ་ལྔ་ནི་སྒྱུ་འདྲ་ཞིང་།། 
ལྔ་ཕུང་དག་པའི་རང་བཞིན་གྱིས།། 
རྣལ་འབྱོར་འདི་ནི་བསྒོམས་པས་འགྲུབ།། 
སངས་རྒྱས་ཐོད་པའི་རྒྱུད་རྣལ་འབྱོར་མའི་གོང་ན་མེད་པ་གསང་བའི་ཡང་ཤིན་ཏུ་གསང་བ་ཞེས་བྱ་བ་ལས་སྨན་བཟང་པོ་དང་།
དགོངས་པ་བཤད་པའི་ལེའུ་སྟེ་ལྔ་པའོ།། 
དེ་ནས་ཡང་དག་རབ་བཤད་པ།། 
དཀྱིལ་འཁོར་འཇིགས་པ་མཆོག་གསང་བར།། 
ཐབས་དང་ཤེས་རབ་སྒྲུབ་པ་ཡིས།། 
གང་གིས་སློབ་མ་དབང་བསྐུར་བ།། 
ཤེས་རབ་པདྨའི་ནང་དབུས་སུ།། 
དཔག་ཚད་བྱེ་བའི་དཀྱིལ་འཁོར་ལ།། 
སུམ་བརྩེགས་དག་པའི་བདག་ཉིད་ལུས།། 
འཁོར་བའི་འཇིགས་པ་ལས་སྐྱོབ་པ།། 
དཀྱིལ་འཁོར་དེ་ཡི་དབུས་གནས་པར།། 
མཁས་པས་སློབ་མ་བཟང་དབང་བསྐུར།། 
གལ་ཏེ་བྱང་ཆུབ་བླ་མེད་འདོད།། 
ཕྱི་ཡི་དཀྱིལ་འཁོར་བྱ་བ་མིན།། 
ལྷ་རྣམས་བཤིག་པ་ཙམ་གྱིས་ནི།། 
སྡིག་པ་ཆེན་པོ་སྐྱེ་བར་འགྱུར།། 
དེས་ན་རྡུལ་ཚོན་ཙམ་གྱིས་ནི།། 
དེ་བཞིན་ལྷ་རྣམས་དག་མི་འགྱུར།། 
རྡོ་རྗེ་འཁོར་ལོ་རིན་ཆེན་དང་།། 
དེ་བཞིན་པདྨ་རལ་གྲི་ཉིད།། 
བྱས་ནས་སླར་ཡང་འཇིག་བྱེད་པ།། 
སྐྱེས་བུ་ཐ་ཤལ་དམྱལ་བར་འགྲོ།། 
གང་གིས་སངས་རྒྱས་སྤྱན་དྲངས་ཤིང་།། 
གང་གིས་གཤེགས་སུ་གསོལ་བ་ཡིས།། 
རྡོ་རྗེ་སེམས་དཔའ་བྱོན་པ་དང་།། 
དེ་བཞིན་གཤེགས་པ་བྱོན་པ་རྣམས།། 
གང་ནའང་བྱོན་པ་མ་ཡིན་ནོ།། 
དྲི་མ་མེད་ཅིང་དག་པའི་ལུས།། 
གང་གིས་སྤྱན་དྲངས་གཤེགས་སུ་གསོལ།། 
དེ་ཉིད་ཀྱིས་ན་བརྟག་མེད་པར།། 
དེ་བཞིན་གཤེགས་པ་རྣམས་ཕྱག་བྱ།། 
ལོ་བཅུ་གཉིས་པའི་བུ་མོ་ནི།། 
ཚུལ་ཁྲིམས་མཉམས་ཆགས་ཆུང་བའི།། 
ཐོས་དང་ལྡན་ཞིང་གྲགས་ཆེན་མོ།། 
ནད་མེད་སྙིང་རྗེ་དང་ལྡན་མ།། 
སེམས་ཅན་དོན་ལ་གཅིག་ནན་ཏན།། 
དགོད་ཅིང་པདྨའི་སྤྱན་དང་ལྡན།། 
ཟླ་བའི་ཆ་འདྲ་གདོང་མཛེས་མ།། 
མུ་ཅོར་མི་སྨྲ་བརྟན་ཞིང་དུལ།། 
དེས་ན་སློབ་མ་བློ་ཆེན་པོ།། 
ཤིན་ཏུ་དད་པའི་སེམས་དང་ལྡན།། 
འདོད་མེད་དབང་པོ་དུལ་བ་དང་།། 
ཆགས་དང་ཆགས་བྲལ་རྣམ་པར་སྤངས།། 
སེམས་ཅན་དོན་ལ་ཤིན་ཏུ་སྦྱོར།། 
གཏི་མུག་ཞེ་སྡང་ཕྲག་དོག་སྤངས།། 
སངས་རྒྱས་ཀུན་གྱིས་བྱིན་གྱིས་བརླབས།། 
དེ་རྣམས་ལ་ནི་དེ་ཉིད་བཤད།། 
གསང་བ་ཕྱི་ཡི་ལྔ་དང་ནི།། 
བདུན་དང་བཅུ་བཞིར་བཤད་པ་དང་།། 
གཉི་ག་གཅིག་ཏུ་འདུས་པའོ།། 
གསང་བའི་དེ་ཉིད་བཤད་པར་བྱ།། 
སློབ་མ་ལེགས་དང་ལྡན་པ་དང་།། 
བརྩེ་ལྡན་སེམས་གཞན་མེད་པ་ཡིས།། 
གསེར་ནི་འབུམ་ཕྲག་བཅུ་དྲུག་དང་།། 
ས་གཞི་ཡུལ་འཁོར་ལྡན་པ་དང་།། 
གླང་པོ་བུད་མེད་དམ་པ་དང་།། 
རལ་གྲི་འཁོར་ལོ་རྟ་དང་ནི།། 
ཡོངས་འདྲེན་སྐྱེས་བུ་རིན་ཆེན་རྣམས།། 
སྦྱོར་དང་ལྡན་པའི་སེམས་ཀྱིས་ནི།། 
དེར་ནི་བླ་མ་དབུལ་བར་བྱ།། 
ཤིན་ཏུ་དྲི་མེད་སེམས་ཀྱིས་ནི།། 
དེ་ནས་འདིར་ནི་གསོལ་བ་གདབ།། 
འཁོར་བའི་འདམ་དུ་བྱིང་བ་བདག།
དཔུང་གཉེན་ཁྱོད་ཀྱིས་བསྒྲལ་དུ་གསོལ།། 
བདག་ནི་རྩོལ་ཆུང་སྐལ་དམན་ཞིང་།། 
སངས་རྒྱས་ཆོས་ནི་རྣམ་པར་སྤངས།། 
ཀྱཻ་ཀྱེ་སྟོན་པ་བླ་མ་ཆེ།། 
མགོན་པོ་ཁྱོད་ཀྱིས་བརྩེ་བར་མཛོད།། 
དེ་ལྟར་གསོལ་འདེབས་ཚིག་གསན་ནས།། 
དེ་རུ་བླ་མ་མི་གསུངས་བཞུགས།། 
མན་ངག་འདི་ཡི་ཆ་དག་ནི།། 
གླེགས་བམ་རྣམས་ལས་སྤྱོད་ཡུལ་མིན།། 
བླ་མའི་ཞལ་ལས་ཤེས་པར་བྱ།། 
དཀྱིལ་འཁོར་གང་ལ་གང་གིས་བརྒྱན།། 
མཚན་མའི་དོན་གཞན་གར་བཀོད་ཀྱེ།། 
སུ་ཡིས་སངས་རྒྱས་སྤྱན་དྲངས་ཀྱེ།། 
འགྲོ་བ་བརྫུན་འདྲའི་སོམ་ཉིར་ལྷུང་།། 
མཐའ་དག་སྟོང་པ་གོས་མེད་ཀྱེ།། 
ཆུ་ནང་ཟླ་བ་ཅི་འདྲ་བ།། 
དེ་འདྲའི་དཀྱིལ་འཁོར་པད་དབུས་གནས།། 
ཀྱེ་ལགས་རྣལ་འབྱོར་མ་ཚོགས་ལྟོས།། 
དེར་ནི་ཧེ་རུ་ཀ་གཅིག་དང་།། 
ཐམས་ཅད་སྐྱེད་པར་བྱེད་པ་ཡིན།། 
འགྲོ་ཀུན་རྨི་ལམ་བསླུ་བས་ན།། 
གཏི་མུག་ལས་ནི་བསྐྱེད་པ་ལྟོས།། 
སངས་རྒྱས་ཐོད་པའི་རྒྱུད་རྣལ་འབྱོར་མའི་གོང་ན་མེད་པ་གསང་བའི་ཡང་ཤིན་ཏུ་གསང་བ་ལས་དཀྱིལ་འཁོར་འཇིགས་པ་བྲི་བ་དང་།
སློབ་མ་དབང་བསྐུར་བའི་ལེའུ་སྟེ་དྲུག་པའོ།།།། 
དེ་ནས་ཡང་དག་རབ་བཤད་པ།། 
རི་དང་ཕུག་དང་ཚང་ཚིང་ངམ།། 
ཡང་ན་དུར་ཁྲོད་དག་ན་ནི།། 
གདོད་ནས་གྲུབ་པའི་གནས་སུའམ།། 
འོན་ཏེ་རྒྱ་མཚོའི་འགྲམ་དག་ཏུ།། 
ཕྱི་ཡི་དཀྱིལ་འཁོར་བླ་མེད་བྲི།། 
རྡུལ་ཚོན་སྔོན་པོ་ནི་རོ་བསྲེགས་པའི་སོལ་བ་ལས་བྱའོ།། 
རྡུལ་ཚོན་དམར་པོ་ནི་དུར་ཁྲོད་ཀྱི་སོ་ཕག་ལས་བྱའོ།། 
རྡུལ་ཚོན་ལྗང་ཁུ་ནི་ནིམ་པའི་འདབ་མ་ལས་བྱའོ།། 
རྡུལ་ཚོན་དཀར་པོ་ནི་མིའི་རུས་པའི་ཕྱེ་མ་ལས་བྱའོ།། 
རྡུལ་ཚོན་སེར་པོ་ནི་ཡུང་བའི་ཕྱེ་མ་ལས་བྱའོ།། 
དེ་ལྟར་རྡུལ་ཚོན་ལྔ་རྣམས་ཀྱིས།། 
མཁས་པས་དཀྱིལ་འཁོར་བྲི་བར་བྱ།། 
ཕོ་བྲང་རིགས་གསུམ་ཟླུམ་པོ་ལ།། 
རྡོ་རྗེ་གསུམ་གྱིས་ཡོངས་སུ་བསྐོར།། 
ཕྱི་རོལ་གྲུ་བཞི་ལྷམ་པ་ཡི།། 
སྒོ་བཞིར་རྟབ་བས་རྣམས་ཀྱིས་བརྒྱན།། 
བ་དན་རྣམ་པ་བཞི་ཡིས་བརྒྱན།། 
དྲ་བ་དྲ་བ་ཕྱེད་པས་སྤྲས།། 
ཕྱི་རོལ་ཁ་ཁྱེར་དག་པ་དང་།། 
རིན་ཆེན་ཕ་གུར་ཡང་དག་ལྡན།། 
པདྨ་ཉི་མ་ཉི་ཤུ་ལྔའི།། 
གདན་རྣམས་ཀྱིས་ནི་ཤིན་ཏུ་མཛེས།། 
དེ་ཡི་དབུས་ཆུད་ས་བོན་ནི།། 
ཡི་གེ་ཧཱུྃ་གི་རང་བཞིན་སྔོ།། 
སྐད་ཅིག་ཙམ་གྱིས་ཧེ་རུ་ཀ།། 
སྐུ་མདོག་སྔོན་པོ་གྲགས་ཆེན་པོ།། 
གཡས་ན་ཅང་ཏེའུ་གྲི་གུག་སྟེ།། 
གཡོན་ན་ཁ་ཊྭཱྃ་ཐོད་པའོ།། 
སྐྱིལ་ཀྲུང་ཕྱེད་པས་འཇིགས་ཆེན་པོ།། 
ཞལ་གྱི་མཆེ་བ་ཅུང་ཟད་གཙིགས།། 
རལ་པའི་ཅོད་པན་གྱིས་བརྒྱན་ཅིང་།། 
སངས་རྒྱས་ལྔ་ཡི་ཅོད་པན་ཅན།། 
དབུ་ལ་སྣ་ཚོགས་རྡོ་རྗེ་མནན།། 
ཟླ་བ་ཕྱེད་པ་འཛིན་པའི་ལྷ།། 
སྐུ་ལ་ཐལ་བའི་རྡུལ་གྱིས་བྱུགས།། 
དཔའ་བོ་ཕྱག་བཞི་ཕྱག་མཚན་འཆང་།། 
ཤིན་ཏུ་ཧཱུྃ་སྒྲོགས་འཇིགས་བྱེད་པ།། 
གར་གྱི་སྟབས་ཀྱིས་རྣམ་པར་བཞུགས།། 
མགོ་བོ་རློན་པའི་ཕྲེང་བ་ཅན།། 
མཆོད་ཕྱིར་ཐོད་པ་འཆང་བ་བོ།། 
ཐོད་པ་གཏི་མུག་རྣམ་དག་པ།། 
ཕྲེང་བ་བརྒྱུད་པས་བརྒྱན་པའི་ལྷ།། 
མགུལ་དོ་དང་ནི་འཁོར་ལོ་དང་།། 
རྐང་གདུབ་དང་ནི་དཔུང་རྒྱན་དང་།། 
གདུ་བུ་རྐེད་པའི་སྐ་རགས་དང་།། 
དཔའ་བོ་རྣ་ཆ་མཆོག་གིས་བརྒྱན།། 
འདི་འདྲའི་གཟུགས་ཅན་གཙོ་བོ་ནི།། 
ཧཱུྃ་ཞེས་ཟློས་པར་བྱེད་པའོ།། 
དེ་ལས་བྱུང་བའི་རྣལ་འབྱོར་མ།། 
ཉི་ཤུ་རྩ་བཞིའི་བདག་ཉིད་རྣམས།། 
སྐུ་མདོག་སྔོན་མོ་གྲགས་ཆེན་མོ།། 
ཤིན་ཏུ་འཇིགས་པའི་གཟུགས་ཅན་མ།། 
ཞལ་གཅིག་ཕྱག་གཉིས་ཐོད་པ་འཆང་།། 
སོ་སོ་ཡི་ནི་མིང་ཇི་བཞིན།། 
དེ་རྣམས་མིང་ནི་རབ་ཏུ་བཤད།། 
ཕྲེང་བཟང་མ།
འདོད་ཅན་མ།
འཇིགས་མ།
ཐུབ་དཀའ་མ།
དགེ་བའི་སྐ་རགས་ཅན་མ།
གཟུགས་ཅན་མ།
རྣམ་རྒྱལ་མ།
འབྱུང་གནས་མ།
ཐོད་ཅན་མ།
མཚོ་ཆེན་མ།
བྱེད་མ།
གསོད་མ།
སྒྲོལ་མ།
འཇིགས་མ།
མཐོང་མ།
མི་ཕམ་མ།
དགེ་མ།
འཛུར་བྱེད་མ།
དུས་མཚན་མ།
གྲགས་ཆེན་མ།
མཛེས་སྡུག་མ།
ནོར་འཛིན་མ།
སྐལ་བཟང་མ།
གྲགས་མཐོང་མའོ།། 
འདི་ལྟ་བུ་ཡི་དཀྱིལ་འཁོར་མཆོག།
ཁ་དོག་རྣམ་པ་ལྔ་ཡིས་བརྒྱན།། 
དེ་ཡི་དབུས་གནས་ལྷ་མོ་ནི།། 
ཧེ་རུ་ཀ་ལ་བདེ་སྟེར་མ།། 
སྐྱིལ་ཀྲུང་ཕྱེད་པའི་གར་བྱེད་མ།། 
མི་ཡི་རུས་པའི་ཕྲེང་བས་བརྒྱན།། 
ལྷ་མོ་འོད་ཟེར་དཔག་དགའ་ཞིང་།། 
སྐྲ་སེར་གྱེན་དུ་འབར་བ་སྟེ།། 
ཧཱུྃ་གི་བདག་ཉིད་ལས་སྐྱེས་འཇིགས།། 
ཞལ་ནས་ཁྲག་ནི་འཐོར་བྱེད་མ།། 
དཀར་མོ་ནག་མོ་ལྗང་ཁུ་མ།། 
ཐམས་ཅད་ཁུ་བ་ལྡན་གྱུར་མ།། 
ལྷ་ཡི་དཀྱིལ་འཁོར་བསྐྱེད་པ་ནི།། 
ཉི་ཤུ་རྩ་བཞིའི་བདག་ཉིད་གསུངས།། 
བདག་ཉིད་ཧེ་རུ་ཀ་གཟུགས་ལ།། 
ཉི་ཤུ་རྩ་བཞིའི་ལྷ་མོས་མཆོད།། 
ཐོད་པ་བདུད་རྩི་ལྔས་བཀང་བ།། 
ཧེ་རུ་ཀ་ཡིས་བཏུང་བར་བྱ།། 
དེ་ཡིས་འཐུངས་པ་ཙམ་གྱིས་ནི།། 
འགྲོ་བའི་བླ་མ་བདག་ཉིད་ཆེ།། 
གཙོ་བོ་ལས་གཞན་ཐ་དད་གཟུགས།། 
རྣལ་འབྱོར་མ་ཀུན་དེ་དང་འདྲ།། 
དེ་ལྟར་ཧེ་རུ་ཀ་མགོན་པོས།། 
རྣལ་འབྱོར་མ་ཀུན་སྤྱད་པར་བྱ།། 
ཐམས་ཅད་སྤྱད་པས་ཞུ་གྱུར་ཏེ།། 
ཉི་མའི་དཀྱིལ་འཁོར་རྣམ་པར་གནས།། 
དེ་ནི་ཞུ་བར་མཐོང་ནས་ནི།། 
ཤིན་ཏུ་སྲིད་པ་བསྒྲུབ་པའི་ཕྱིར།། 
སྒོ་ཡི་རྣལ་འབྱོར་མ་ཡིས་བསྐུལ།། 
ཅི་སྟེ་འཇིག་རྟེན་སྙན་མནན་ན།། 
ཅི་ཕྱིར་ཁྱོད་ནི་མི་དགྱེས་གྱུར།། 
གལ་ཏེ་ཁྱོད་བདག་ཚིག་གསན་ན།། 
མི་དགྱེས་གྱུར་པ་མཐའ་དག་ཐོང་།། 
སྲིད་འཇིགས་སྐྱེ་བོ་ཀུན་ལྷུང་བས།། 
སྟོང་པའི་ཐུགས་ནི་མ་མཛད་པར།། 
ཉིད་ཀྱི་དགོངས་པ་ཀུན་བསྒྲུབས་ཀྱེ།། 
རྣལ་འབྱོར་མ་ཡི་གྲོགས་པོ་བཞེངས།། 
གལ་ཏེ་སྔོན་གཙོ་ཚིག་གསན་ན།། 
འབྲས་བུ་ཡལ་བར་མ་དོར་ཅིག།
ཁྱོད་མི་སྣང་ན་འགྲོ་བ་ཡི།། 
སྐྱེ་བོ་མཐའ་དག་གདུང་བས་ནོན།། 
ལོག་པའི་ང་རྒྱལ་མ་མཛད་པར།། 
སྟོང་པའི་རང་བཞིན་སྤངས་ནས་ནི།། 
ཁྱོད་ཀྱིས་དངོས་མེད་ཀུན་ཐོང་ལ།། 
རྣལ་འབྱོར་མ་ཡི་ཚོགས་ལ་སྤྱོད།། 
རྣལ་འབྱོར་མ་ནི་བཞི་པོ་ཡིས།། 
འདི་ལྟ་བུ་ཡི་གླུ་ཡིས་བསྐུལ།། 
སྔོན་བཞིན་མདོག་དང་མཚན་སོགས་ལྡན།། 
ཀུན་ནས་རྣལ་འབྱོར་མ་རྣམས་བསྐོར།། 
འཇིགས་པ་འཁོར་བ་སྒྲོལ་བྱེད་པའི།། 
དཔའ་བོ་ཆེན་པོ་འདི་བཞེངས་སོ།། 
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས།
དཀྱིལ་འཁོར་དང་ཧེ་རུ་ཀ་བསྐྱེད་པ་དང་སྒོམ་པའི་ལེའུ་སྟེ་བདུན་པའོ།།།། 
དེ་ནས་ཡང་དག་རབ་བཤད་བྱ།། 
སྦྱིན་སྲེག་དཀྱིལ་འཁོར་མཆོག་བཟང་པོ།། 
ཞི་བ་དང་ནི་རྒྱས་པ་དང་།། 
དེ་བཞིན་དབང་དང་མངོན་སྤྱོད་དེ།། 
སྦྱིན་སྲེག་རྣམ་པ་བཞི་རུ་གསུངས།། 
ཤིང་གི་སྦྱིན་སྲེག་མི་བྱ་ཞིང་།། 
འབྲས་དང་འབྲུ་རྣམས་ཀྱིས་ཀྱང་མིན།། 
བློ་ལྡན་གལ་ཏེ་ཞི་འདོད་ན།། 
མེ་ཏོག་གིས་ནི་སྦྱིན་སྲེག་བྱ།། 
མེ་ཏོག་ལྔ་བོ་མཆོག་ཆེན་དང་།། 
འོ་མར་ཡང་དག་ལྡན་པས་བྱ།། 
གལ་ཏེ་ཞི་བའི་སྦྱིན་སྲེག་འདོད།། 
ཞི་བའི་གཟུགས་སོགས་ལྡན་པ་ཡིས།། 
ཞི་བའི་ཐབ་ཁུང་གྲུ་བཞི་པ།། 
ཟབས་དང་རྒྱར་ནི་མཐོ་གང་བ།། 
ཁ་ལ་རྡོ་རྗེ་རྩེ་ལྔ་པ།། 
དཀར་པོ་རྩེ་མོ་འདུས་པ་བྲི།། 
རྡོ་རྗེ་རྩེ་གསུམ་སྔོན་པོ་ནི།། 
ཞི་བ་ཧཱུྃ་བདག་འཁོར་བར་ནི།། 
དེ་ཡི་དབུས་སུ་འཁོར་ལོ་ལ།། 
གྲུ་གསུམ་པ་ཡི་ཡི་གེས་བརྒྱན།། 
ཨེ་བྃ་མ་ཡཱ་མཆོག་ཆེན་གྱི།། 
ལྟེ་བ་རུ་ནི་བསྐྱེད་པར་གསུངས།། 
རྩེ་གསུམ་འཇིགས་པའི་རྡོ་རྗེས་བསྐོར།། 
རྡོ་རྗེའི་ནང་དུ་པདྨ་སྟེ།། 
པདྨའི་དབུས་སུ་ཉི་མ་བསམ།། 
ཉི་མའི་དབུས་སུ་ཡི་གེ་ཧཱུྃ།། 
ཁ་དོག་དམར་པོའི་འོད་ཆེན་པོ།། 
མཚམས་དང་མཚམས་སུ་རྡོ་རྗེ་ནི།། 
རྩེ་དགུ་སེར་པོ་བྲི་བར་བྱ།། 
བདག་ཉིད་ཧེ་རུ་ཀར་བལྟ་སྟེ།། 
ཕྱིས་ནི་སྦྱིན་སྲེག་ཡང་དག་བརྩམ།། 
ཤེས་རབ་ཅན་གྱིས་མེ་ཡི་ལྷ།། 
སྔགས་འདི་ཡིས་ནི་སྤྱན་དྲང་ངོ།། 
ཨོྃ་སརྦྦ་དེ་བཱ་ཧུ་ཏ་པྲ་དྷེ་ནི་ཨྃ་བི་ཀལྦེ་སུ་ད་ཧ་ད་ཧ་ནེ་ད་ཧ་ད་ཧ་ཛྭ་ལ་ཛྭ་ལ།
པྲ་ས་ར་པྲ་ས་ར།
ཨཱ་གཙྪ་ཨཱ་གཙྪ།
ཡ་ཏྲི་ཀུནྣེ་ཨ་དྷིཥྛ་ཡ།
ཨ་དྷིཥྛ་ཡ།
ཏིཥྛ་ཏིཥྛ།
ཀི་ལི་ཀི་ལི།
ཧ་ཧེ་ཧོ་ཧྃ་ཧྲཿ་ཧྲིཿ་ཧཱུྃ་སྭཱ་ཧཱ།
མེ་ལྷ་སྤྱན་དྲང་པའི་སྔགས་སོ།། 
སངས་རྒྱས་ཐོད་པའི་སྦྱོར་བ་ཡིས།། 
ཤེས་རབ་ཅན་སྔགས་ལན་བདུན་བཟླས།། 
སངས་རྒྱས་ཀུན་གྱིས་བྱིན་བརླབས་ཤིང་།། 
མདོག་དཀར་དུ་བ་དང་བྲལ་བའི།། 
མེ་ལྷ་རྒྱལ་དབང་བྱོན་ནས་ཀྱང་།། 
ཐབ་ཁུང་གི་ནི་དབུས་སུ་བཞུགས།། 
དེ་ནས་བློ་ལྡན་སྦྱིན་སྲེག་བྱ།། 
དེ་རུ་སོལ་བ་གཞུག་བྱའོ།། 
ཨ་ཤྭཏྠ་དང་ནྱ་གྲོ་དང་།། 
ཨུ་དུམ་བཱ་ར་ར་ཀ་ཏི།
པ་ལ་ཤ་སྟེ་ཤིང་ལྔ་ལས།
སོལ་བྱས་དུ་མེད་འབར་བའི་མེ།
བློ་ལྡན་ཐབ་ཁུང་དབུས་སུ་གཞུག།
གལ་ཏེ་དངོས་གྲུབ་མཆོག་འདོད་ན།། 
པདྨ་བརྒྱ་ནི་རྩ་བརྒྱད་དང་།། 
དེ་བཞིན་ཨུཏྤ་ལ་ཉིད་དང་།། 
ཀུ་མུ་ད་དམར་དྲི་ཞིམ་འདྲ།། 
ཀ་ར་བཱི་ར་གཞན་ཉིས་འགྱུར།། 
བྱས་ཏེ་བསྲེགས་པས་ཞི་བར་གསུངས།། 
སྦྱིན་བདག་མདུན་ན་འདུག་པ་ལ།། 
དེ་ཚེ་དུ་བ་དབབ་པར་བྱ།། 
མཁས་པས་གསང་སྔགས་འདི་བཏོན་ཞིང་།། 
པདྨ་མར་སྦགས་བསྲེག་པར་བྱ།། 
ཨོྃ་པདྨ་རཱ་ཛེ་ཨགྣི་པྲ་ཎི་ཡ་ཨ་མུ་ཀ་སྱ་ཤཱནྟིྃ་ཀུ་རུ་སྭཱ་ཧཱ།
མཁས་པ་ཡིས་ནི་སྔགས་བཟླས་ཏེ།། 
ཨུཏྤལ་འོ་མས་སྦྱིན་སྲེག་བྱ།། 
ཨོྃ་གྷ་གྷ་གྷཱ་ཏ་ཡགྷཱ་ཏ་ཡ་ཏེ་ཛོ་རཱ་ཛ་བི་ནཱ་ཡ་ཤཱནྟིྃ་ཀུ་རུ་སྭཱ་ཧཱ།
མཁས་པ་བདེ་གཤེགས་ཀུན་བདག་གིས།། 
གུར་གུམ་ཀུ་མུད་སྔགས་བསྲེག།
ཨོྃ་སུ་པུཥྤེ་སུ་ཀ་ར་ཙ་ལེ་ཛྭ་ལ་ནཱི་ཡེ་ཤཱནྟིྃ་ཀུ་རུ་སྭཱ་ཧཱ།
གསང་སྔགས་རྒྱལ་པོ་འདི་ཡིས་ནི།། 
དྲི་ཞིམ་ཙནྡན་སྦྱིན་སྲེག་བྱ།། 
ཨོྃ་དྷ་མེ་མ་ཧཱ་མེ་རཱ་ཛེ་ད་ཧ་ད་ཧ་སརྦ་བིགྷྣྃ་ཤཱནྟིྃ་ཀུ་རུ་སྭཱ་ཧཱ།
ཀ་ར་བཱི་ར་དྲི་ཞིམ་མར།། 
མཁས་པས་སྔགས་རྒྱལ་བཟླས་ཏེ་བསྲེག།
ཨོཾ་ཀཱ་ལི་སུ་ཀཱ་ལི་ཀ་རཱ་ལ་རཱ་ཏྲི་སརྦྦ་པཱ་པྃ་ད་ཧ་ད་ཧ་ཤནྟི་ཀུ་རུ་སྭཱ་ཧཱ།། 
མེ་ཏོག་རེ་རེ་རེ་རེ་ལ།། 
གསང་སྔགས་རྒྱལ་པོ་ལན་རེ་བཟླ།། 
ཞི་བའི་སྦྱིན་སྲེག་བླ་མེད་པ།། 
འཇིག་རྟེན་གསུམ་ན་རྙེད་པར་དཀའ།། 
མེ་ནི་འོ་མས་ཞི་བར་བྱ།། 
དེ་ནས་གཞན་ཡང་རྒྱས་པ་ཡི།། 
སྦྱིན་སྲེག་ཁྱད་པར་བཤད་པར་བྱ།། 
རྒྱས་ལ་ཐག་ཁུད་ཟླ་མ་པོ་སྟེ།། 
ཆུ་ཡི་དཀྱིལ་འཁོར་ལྟར་སྣང་བ།། 
ཟབས་དང་རྒྱར་ནི་མཐོ་གསུམ་སྟེ།། 
ཁ་དོག་སེར་པོར་རྣམ་པར་བསམ།། 
དེ་དབུས་རྡོ་རྗེ་རྩེ་དགུ་པ།། 
སྔོ་བྲི་དེ་སྟེང་པད་འདབ་བརྒྱད།། 
བདག་ཉིད་ཧེ་རུ་ཀ་རྣམ་པ།། 
ཁྲོ་བའི་སེམས་ཀྱི་བདག་ཉིད་ཀྱིས།། 
ཤིང་བསྲེག་པ་ཡི་སྦྱིན་སྲེག་བྱ།། 
གལ་ཏེ་རྒྱས་པ་མཆོག་འདོད་ན།། 
ཨ་མྲ་ཀ་ནྠ་པ་ལ་དང་།། 
ཨརྒ་བིལ་བ་དུ་དུ་ར།། 
ཤིན་ཏུ་རྙེད་དཀའི་ཤིང་ལྔ་ལས།། 
སོར་བཅུ་གཉིས་ཀྱི་ཚད་ཙམ་དུ།། 
སློབ་དཔོན་གྱིས་ནི་གཟུང་བར་བྱ།། 
མ་གསམ་སྐམས་མ་བཅད་ཅིང་།། 
བུ་ག་ཅན་གྱི་ཤིང་སྤང་ངོ།། 
དེ་ཡི་དབུས་སུ་སངས་རྒྱས་དང་།། 
བྱང་ཆུབ་སེམས་དཔའ་ཐམས་ཅད་བསམ།། 
རེ་རེ་ལ་ནི་བརྒྱ་རྩ་བརྒྱད།། 
བགྲངས་ཏེ་དེ་ནས་སྦྱིན་སྲེག་བྱ།། 
བདག་ཉིད་ཧེ་རུ་ཀ་ཡི་ཚུལ།། 
སྐུ་མདོག་ནག་པོ་འོད་ཆེན་པོས།། 
མར་དང་ཡམ་ཤིང་ཐམས་ཅད་ནི།། 
སྔགས་བསྲེགས་འདིར་ནི་ཐེ་ཚོམ་མེད།
ཨོཾ་ག་ག་ནིག་ག་ན་བི་ལོ་ཀ་ནེ་ཧཱུྃ་ཕཊ།
ཏེ་ཛོ་རཱ་ཛཱ་པུཥྚིྃ་ཀུ་རུ་སྭཱ་ཧཱ།
ཤིང་རྣམས་ཀུན་གྱི་སྔགས་འདི་ཡིས།། 
རེ་རེ་བཞིན་དུ་སྦྱིན་སྲེག་བྱ།། 
ཕྱིས་ནི་སེར་བོའི་ཚུས་ཞི་བྱ།། 
འདི་ལྟའི་རྒྱས་པའི་སྦྱིན་སྲེག་ནི།། 
འཇིག་རྟེན་གསུམ་ན་རྙེད་པར་དཀའ།། 
རྒྱུད་གཞན་རྣམས་སུ་སྤས་པ་ནི།། 
རྒྱུད་འདི་རུ་ནི་གསལ་བར་བྱས།། 
དེ་ནས་ཡང་དག་རབ་བཤད་པ།། 
དབང་དུ་བྱ་བའི་སྦྱིན་སྲེག་མཆོག།
ཐབ་ཁུང་གྲུ་གསུམ་དམར་པོ་ལ།། 
ཟབས་དང་རྒྱར་ནི་སོར་མོ་བརྒྱད།། 
དེ་དབུས་པདྨ་འདབ་བརྒྱད་དམར།། 
ཟླ་བ་དམར་ལ་སོགས་པས་བརྒྱན།། 
གྲྭ་གྲྭ་རུ་ནི་རྡོ་རྗེ་དམར།། 
བདག་ཉིད་ཧེ་རུ་ཀར་བསམ་པ།། 
དམར་པོ་ལྟར་སྣང་ཆགས་པའི་བདག།
རྡོ་རྗེ་དམར་པོ་ཐོད་པ་བསྣམས།། 
ཡོངས་སུ་གང་བའི་ཁྲག་ཉིད་ཀྱིས།། 
ཁམས་གསུམ་པ་ལ་རྗེས་སུ་ཆགས།། 
ཨ་ཤོ་ཀ་ཡི་ཡམ་ཤིང་དང་།། 
གོ་རོ་ཙ་ནར་ལྡན་པ་ནི།། 
བློ་ལྡན་བརྒྱ་རྩ་བརྒྱད་བསྲེགས་ཏེ།། 
ཤིན་ཏུ་མཉམ་གཞག་སྔགས་ནི་གདོན།། 
ཨོྃ་ཨ་ཤོ་ཀ་ནི་སུ་ར་ཀེ་ཨ་ནུ་རཱ་ག་ཡ་ཏྲཻ་ལོ་ཀྱ་བ་ཤྃ་ཀ་རཱི་ཏྲཻ་ལོ་ཀྱཾ་བཱ་ཤཱ་མཱ་ན་ཡཱ་ཧྲཱི་སྭཱ་ཧཱ།
ཉིན་བདུན་སྦྱིན་སྲེག་བྱས་ཙམ་གྱིས།། 
ཁམས་གསུམ་དབང་དུ་འགྱུར་བ་ཡིན།། 
ཆུ་ནི་དམར་པོར་མེ་ཞི་བྱ།། 
དེ་ནས་ཡང་དག་རབ་བཤད་པ།། 
མངོན་སྤྱོད་དང་ནི་གསད་པ་མཆོག།
ཟླ་བ་ཕྱེད་པའི་ཆ་འདྲའི་ཐབ།། 
ཟབས་དང་རྒྱར་ནི་ཁྲུ་གང་ཚད།། 
འཇིགས་ཆེན་མདོག་ནི་ལྗང་ཁུའོ།། 
གྲྭ་གྲྭ་རུ་ནི་རྡོ་རྗེ་བྲི།། 
དབུས་ཀྱིས་གཞི་སྟོང་པ་རུ།། 
བློ་ལྡན་ཤ་ལྔས་སྦྱིན་སྲེག་བྱ།། 
གསོད་པ་ཡི་ནི་སྦྱིན་སྲེག་མཆོག།
མངོན་སྤྱོད་གསོད་པ་རུ་ནི་གསུངས།། 
དགྲ་ཀུན་བསྣུན་ཅིང་ཟློག་པར་བྱེད།། 
དགྲ་བོ་ཐུར་དུ་ཁ་བལྟས་ཤིང་།། 
ཁ་ནས་ཁྲག་ནི་སྐྱུག་པ་ཉིད།། 
ཤ་ཡི་དབུས་སུ་བསམ་པར་བྱ།། 
སེང་ལྡེང་སོལ་བས་མེ་བྱ་སྟེ།། 
མེད་ན་འབའ་འབོ་ལ་ཉིད་ཀྱི།། 
འབའ་འབོ་ཚེར་མས་ཤ་ཕུག་སྟེ།། 
བརྒྱ་རྩ་བརྒྱད་དུ་སྔགས་ཀྱིས་བསྲེག།
ཨོྃ་མཱ་ར་ཡ་མཱ་ར་ཡ་ཀཱི་ལ་ཡ་ཀཱི་ལ་ཡ་སརྦྦ་ཤ་ཏྲུཾ་ནཱ་ན་ཤ་ཡ་ཧཱུྃ་ཕཊ།
བདག་ཉིད་ཧེ་རུ་ཀར་གྱུར་ཅིང་།། 
སྐུ་མདོག་སྔོན་པོ་ཐུགས་འཁྲུགས་པས།། 
དགྲ་རྣམས་ཐམས་ཅད་བརླག་པར་ནི།། 
སྐད་ཅིག་དེ་ལ་ཐེ་ཚོམ་མེད།། 
ཕེད་མཛད་འཇིགས་ཤིང་འཇིགས་པར་བྱེད།། 
ཧ་ཧ་ཞེས་མཛད་འཇིགས་པར་མཛད།། 
གདུག་པ་ཐམས་ཅད་གསོད་པར་ནི།། 
སྦྱིན་སྲེག་ཙམ་གྱིས་ཐེ་ཚོམ་མེད།། 
འདི་ལྟའི་བསད་པའི་སྦྱིན་སྲེག་དང་།། 
མངོན་སྤྱོད་ཀྱང་ནི་རྙེད་དཀའ་བ།། 
རྣལ་འབྱོར་ལྷ་མོས་རྟོགས་མིན་ན།། 
སྔགས་སྐྱེས་ཕལ་ལྟ་སྨོས་ཅི་དགོས།། 
དེ་ཕྱིར་སངས་རྒྱས་ཐོད་པ་ཡི།། 
རྣལ་འབྱོར་ང་རྒྱལ་དང་བྲལ་བས།། 
ཤིན་ཏུ་མཉམ་པར་གཞག་པའི་སེམས།། 
ལྷ་རྣམས་ཀྱིས་ཀྱང་རྙེད་པར་དཀའ།། 
ལྗང་ཁུའི་ཆུ་ཡིས་མེ་ཞི་བྱ།། 
གང་གིས་བསྲེགས་ཤིང་གང་ཞིག་བསྲེགས།། 
གང་གི་ཞི་བ་གང་ཞི་བ།། 
གང་གིས་རྣམ་རྟོག་ཀུན་བཅོམ་པ།། 
དེ་ཡིས་སེམས་ནི་མགུ་བར་བྱེད།། 
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་སྦྱིན་སྲེག་གི་ཆོ་གའི་ལེའུ་སྟེ་བརྒྱད་པའོ།།།། 
དེ་ནས་ཡང་དག་རབ་བཤད་པ།། 
སྤྱོད་པའི་ལེའུ་ཤིན་ཏུ་རྙེད་དཀའ་བ།། 
བུད་མེད་ཤིན་ཏུ་མཆོག་གྱུར་དང་།། 
རྣལ་འབྱོར་གང་གིས་སྤྱོད་ཀུན་བྱེད།། 
དངོས་གྲུབ་བརྒྱད་དང་ཡང་དག་ལྡན།། 
དེ་ནས་སྤྱོད་པ་ཡང་དག་བརྩམ།། 
སེམས་ཅན་དངོས་གྲུབ་གང་གང་འདོད།། 
དེ་དེའི་དངོས་གྲུབ་རྟག་ཏུ་སྟེར།། 
ལག་པས་ཐོད་པ་གཟུང་བྱས་ཏེ།། 
གཅེར་བུ་སྐྲ་གྲོལ་གྱུར་པ་ཡི།། 
བརྟུལ་ཞུགས་ཅན་གྱིས་སྤྱོད་པས་འཁྱམ།། 
གང་དང་གང་ཚེ་དེ་ཚེ་དེར།། 
རྟག་ཏུ་སྤྱོད་པ་ཐམས་ཅད་བྱ།། 
རྒྱན་རྣམས་ཀུན་ལས་རྣམ་གྲོལ་ཞིང་།། 
ནམ་མཁའ་དང་མཚུངས་གྱུར་པ་ཡི།། 
ཤེས་རབ་ཅན་གྱིས་ཁྱིམ་ཁྱིམ་དུ།། 
སློང་མོ་བྱ་བར་ཐེ་ཚོམ་མེད།། 
ཡིད་དང་མཐུན་པ་ཀུན་བླངས་ན།། 
བསམ་གཏན་གནས་སུ་ཐེ་ཚོམ་མེད།། 
དགའ་བའི་སེམས་ཀྱིས་བསམས་ནས་ནི།། 
རྣལ་འབྱོར་པ་ཡི་སློང་མོ་བླང་།། 
ཆོས་ལ་གཞོལ་པའི་རྣལ་འབྱོར་པས།། 
ཐོད་པའི་སྟེང་དུ་གཞག་པ་ཡི།། 
རྫས་ནི་དེ་ནས་བཟའ་བར་བྱ།། 
རྫས་ནི་ཟོས་མ་ཐག་ཏུ་ཡང་།། 
ཁྱིམ་ཁྱིམ་ཐལ་ཕུང་ཤིང་དྲུང་དང་།། 
གང་དུ་གང་ཚེ་དེར་དེའི་ཚེ།། 
གང་གིས་དགའ་བའི་སེམས་དེ་ཡིས།། 
བློ་གྲོས་ཆེན་པོ་གཉིད་ལོག་ཕྲེང་།། 
འདི་ལྟའི་སྤྱོད་པའི་སྦྱོར་བ་ཡིས།། 
ཕྱག་རྒྱ་ཆེན་པོ་ངེས་པར་ཐོབ།། 
དེ་ལྟར་ཡང་རྒྱུད་ལས་གསུངས་པ།། 
གང་དུ་ཇི་ལྟར་དེར་དེ་ལྟར།། 
གང་གིས་དེ་ཡིས་སངས་རྒྱས་ཏེ།། 
རང་གི་རྣམ་རྟོག་དག་གིས་ཉམས།། 
མཐའ་དག་རང་བཞིན་རྣམ་པར་དག།
སངས་རྒྱས་ཐོད་པ་ཞེས་བྱ་བ་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་སྤྱོད་པའི་ལེའུ་སྟེ་དགུ་པའོ།།།། 
དེ་ནས་ཡང་དག་རབ་བཤད་པ།། 
གཅིག་ཏུ་སེམས་ཅན་དོན་རབ་ངེས།། 
གསེར་དུ་ངེས་པར་བྱེད་པའི་ལེའུ།། 
སློབ་དཔོན་ལ་ནི་རབ་དང་བས།། 
མུ་ཏིག་དང་ནི་ཉ་ཕྱིས་དང་།། 
དངུལ་ཆུ་དང་ནི་བྱི་རུ་ཡིས།། 
གང་གིས་སེམས་ཅན་ནོར་ལྡན་འགྱུར།། 
འདི་ནི་ཕྱི་ཡི་སྨན་མིན་ཏེ།། 
ཤུན་ལྤགས་ལོ་མ་མ་ཡིན་ཞིང་།། 
དངུལ་ཆུ་བཅུད་ལེན་མ་ཡིན་ཏེ།། 
མུ་ཟི་ལྷང་ཚེར་མ་ཡིན་ཞིང་།། 
ལྕགས་དང་ཞ་ཉེ་ཟངས་མ་མིན།། 
ལྕགས་གཞན་དག་ནི་མ་ཡིན་ཏེ།། 
གྲུབ་པའི་སྨན་གྱི་མཆོག་ཡིན་ནོ།། 
འདི་ལྟ་བུ་ཡི་ཚིག་ཐོས་ནས།། 
ཕྱག་ན་རྡོ་རྗེ་སྟོབས་པོ་ཆེས།། 
ཞབས་ཀྱི་རྡུལ་གྱི་ཆ་བཏུད་ནས།། 
སེམས་དཔའ་གཅིག་ཏུ་དད་བརྟན་པས།། 
ལྷ་མོ་ལེགས་སོ་ཞེས་ནི་སྨྲ།། 
སྨན་གྱི་མཆོག་ནི་གང་ཡིན་ཞིང་།། 
དངོས་གྲུབ་ཀྱང་ནི་ཇི་ལྟ་བུ།། 
གུས་པ་ཡིས་ནི་ཉན་པར་འཚལ།། 
ལྷ་མོ་ཆེན་མོ་ཁྱོད་ཀྱིས་གསུངས།། 
གྲུབ་པའི་སྨན་གྱི་མཆོག་གང་ལགས།། 
གང་གིས་སེམས་ཅན་ནོར་ལྡན་འགྱུར།། 
ཚེ་འཕེལ་བ་ལ་བརྩོན་པ་གང་།། 
སྔོན་བསྙེན་ལྟོས་པ་མེད་པ་ཡིས།། 
སྨན་ཆེན་གྲགས་པས་འགྲུབ་པ་གང་།། 
གང་གིས་རྫས་རྣམས་མང་པོར་འགྱུར།། 
མོ་ཤམ་བུ་དང་ལྡན་འགྱུར་གང་།། 
ཡང་དང་ཡང་དུ་མི་འཆི་ཞིང་།། 
ཤི་ནས་ཡང་དག་འཚོར་འགྱུར་བ།། 
ལྷ་མོ་ཆེན་མོ་ཁྱོད་ཀྱིས་གསུངས།། 
བཀའ་སྩལ་པ།
ཁྱིམ་འདི་ཉིད་དུ་གནས་པ་ཡི།། 
སྨན་ཆེན་པོ་ཡིས་འགྲུབ་པ་སྟེ།། 
དེ་ཡང་སྣོད་བཟང་མཆོག་ལ་འགྲུབ།། 
བྱིས་པ་རྨོངས་པས་མི་ཤེས་སོ།། 
བདག་དོན་གཅིག་པུ་ལ་འབབ་ཅིང་།། 
ཀྱེ་མ་གཅིག་ཏུ་དཀའ་འབད་པས།། 
ཇི་ལྟར་སེམས་ཅན་དོན་འགྲུབ་འགྱུར།། 
སྣོད་བཟང་ལ་ནི་གནས་པའི་བཅུད།། 
ཟེའུ་འབྲུ་གསང་བའི་སྤྱོད་ཡུལ་ཏེ།། 
རོ་བཅུད་རྩ་ཡི་ནང་གནས་པའི།། 
སྨན་ཆེན་རོ་བཅུད་མ་རུ་བརྗོད།། 
གང་གིས་ལྕགས་ནི་གསེར་འགྱུར་བ།། 
གཅིག་གིས་ཀྱང་ནི་གྲངས་མེད་འགྱུར།། 
འདི་ལྟ་བུ་ཡི་སྨན་ཆེན་མཆོག།
རོ་བཅུད་མ་ནི་དེ་བཞིན་གནས།། 
རབ་འབྱོར་ཆོ་ག་སྔོན་འགྲོ་བས།། 
སྨན་གྱི་མཆོག་ནི་འགྲུབ་པར་འགྱུར།། 
དེར་ནི་ཡང་དག་སྦྱོར་བཤད།། 
དད་པ་བརྟན་པ་ཡིས་ནི་ཉོན།། 
མེ་ཏོག་ལྡན་པའི་བུད་མེད་གང་།། 
གཞོན་ནུ་ཁ་དོག་ནག་པོ་སྟེ།། 
རྒྱུད་འདི་ཐོས་པ་དང་ལྡན་ཞིང་།། 
ངོ་ཚ་མེད་ཅིང་ལྟོས་མེད་མ།། 
འདོད་པ་ཆུང་ཞིང་སེམས་ཅན་བརྩེ།། 
དེ་བཞིན་གཤེགས་པ་རྣམས་བསྟེན་ཅིང་།། 
རྟག་ཏུ་རབ་སྦས་བཙོག་མེད་མ།། 
འདི་ལྟའི་བུད་མེད་རབ་བླངས་ཏེ།། 
སྨན་ཆེན་མཆོག་ནི་ཡང་དག་བརྩམ།། 
སྐྱེས་བུ་ཤིན་ཏུ་ཆགས་ཆེ་ཞིང་།། 
མྱུར་དུ་བྱང་ཆུབ་སེམས་འབབ་པ།། 
གང་ཡིན་དེ་ལ་དངོས་གྲུབ་མེད།། 
འདི་ལྟ་བུ་ཡི་སྨན་ཆེན་པོ།། 
སངས་རྒྱས་ཀྱིས་ཀྱང་རབ་རྙེད་དཀའ།། 
ཤིན་ཏུ་བརྟན་པའི་སེམས་ཀྱིས་ནི།། 
བློ་ལྡན་བུད་མེད་དེ་རྣམས་བསྟེན།། 
དེ་ལྟར་ཡང་ཞེས་གསུངས་པ།
རབ་ཏུ་བརྟན་པ་གཙོ་བོའི་གནས།། 
ཞེས་ནི་སྒྲུབ་པ་པོ་རྣམས་སྨྲ།། 
དེ་ཕྱིར་བརྟན་པའི་སེམས་ཀྱིས་ནི།། 
སྣོད་བཟང་འབྲས་བུ་བསྐུལ་བར་བྱ།། 
དེར་ནི་མེ་ཏོག་ལྡན་བུད་མེད།། 
གསེར་གྱི་སྦྱོར་བ་རྙེད་དཀའ་བརྩམ།། 
གྲུབ་པའི་བཅུད་ཀྱིས་བྱུགས་པ་ཡི།། 
ཟླ་བ་རང་གི་སྙིང་ཁར་བསམ།། 
སྔོན་དུ་རི་ཡི་རྒྱལ་པོས་བརྒྱན།། 
དེར་ནི་ཡི་གེ་ཧྲཱིཿ་ས་བོན།། 
སེམས་ཅན་དོན་ལ་གཅིག་ཏུ་འབད།། 
བློ་ལྡན་དགོས་པ་ཡང་དག་བརྩམ།། 
ཟངས་མའི་དངོས་པོ་སྲང་གཅིག་བཅས།། 
ཟླུམ་པོ་སྣོད་བཟང་ལ་བཅུག་སྟེ།། 
གཡོན་པ་བསྐུམ་བའི་གཡས་ཟུར་གཞག།
མེད་ན་ལྕགས་ཀྱང་བྱ་བ་ཡིན།། 
བརྟན་པའི་སྦྱོར་བའི་སེམས་ཀྱིས་ནི།། 
དེ་ནས་བློ་ལྡན་ལས་རྣམས་བརྩམ།། 
རི་རབ་ཟླ་བ་ས་བོན་རྒྱལ།། 
ཞུ་འགྱུར་ཐེ་ཚོམ་མེད་པ་ཡིན།། 
སྣོད་བཟང་དེར་ནི་ངལ་བསོས་པས།། 
འབོ་བའི་སྦྱོར་བས་འཛག་པ་ཉིད།། 
བཟང་པོས་མྱུར་དུ་རབ་བླངས་ཏེ།། 
མཁས་པ་ཡིས་ནི་བྱུག་པར་བྱ།། 
རྡོག་པོ་བྱུགས་པ་ཙམ་གྱིས་ནི།། 
མེ་ཡི་ནང་དུ་གཞུག་བྱ་ཞིང་།། 
དེ་ནས་ཤེས་རབ་ཅན་བལྟས་ན།། 
གསེར་དུ་འགྱུར་བ་ཐེ་ཚོམ་མེད།། 
དེ་ནི་མི་ཤ་གཅིག་གིས་ནི།། 
སྲང་བརྒྱ་རུ་ནི་འགྱུར་བ་ཡིན།། 
དེ་ལྟར་གསེར་གྱི་སྦྱོར་བ་མཆོག།
འཇིག་རྟེན་གསུམ་ནའང་རྙེད་པར་དཀའ།། 
གལ་ཏེ་སྨན་ཆེན་ཚད་མིན་ན།། 
དེ་ཚེ་སངས་རྒྱས་ཚད་མ་ཡིན།། 
རྒྱུད་ཀྱི་རྒྱལ་པོ་ཆེན་པོ་འདིར།། 
དངོས་པོ་གང་དང་གང་གསུངས་པ།། 
སངས་རྒྱས་ཐོད་པའི་སྦྱོར་བ་ཡིས།། 
དེ་དག་ཐམས་ཅད་བདེན་པར་འགྱུར།། 
གང་ཞིག་འདི་ཚད་མིན་སྨྲ་བའི།། 
བློ་གྲོས་ཆེན་པོ་ཐོས་ལྡན་པ།། 
ཇི་སྲིད་སངས་རྒྱས་བཞུགས་ཀྱི་བར།། 
དེ་དག་ཐམས་ཅད་དམྱལ་བར་འགྲོ།། 
སྨན་འདི་ཙམ་གྱིས་མ་གྲུབ་ན།། 
ཆོས་ཕུང་བརྒྱད་ཁྲི་བཞི་སྟོང་དང་།། 
བླ་མེད་རྣལ་འབྱོར་མ་རྣམས་ཀྱི།། 
དེ་དག་ཐམས་ཅད་བརྫུན་པར་འགྱུར།། 
མཚམས་མེད་ལྔ་ནི་བྱེད་པ་དང་།། 
སེམས་ཅན་སངས་རྒྱས་ཆོས་ལ་འཚེ།། 
སྨན་གྱིས་མཆོག་ནི་འགྲུབ་འགྱུར་བ།། 
སྡད་ཅིག་དེ་ལ་ཐེ་ཚོམ་མེད།། 
སེམས་ཅན་དོན་ལ་གཅིག་ཏུ་འབད།། 
སྒོམ་ལྡན་འགྲུབ་པ་ལྟ་ཡི་སྨོས།། 
སྨན་མཆོག་གསེར་དང་དངུལ་དུ་འགྱུར།། 
ཇི་སྲིད་སངས་རྒྱས་ཡེ་ཤེས་ཡོད།། 
མི་ནི་བསྐལ་བ་བྱེ་བར་འཚོ།། 
དེ་ནས་ཡང་དག་རབ་བཤད་པ།། 
མོ་ཤམ་རྣམས་ཀྱི་བུ་མེད་པ།། 
ཡང་དག་སྦྱོར་བས་བཀྲུས་ཙམ་གྱིས།། 
སྐད་ཅིག་དེ་ལ་བུ་ལྡན་འགྱུར།། 
སྔོན་གྱི་གཙོ་བོས་ཇི་སྐད་གསུངས།། 
ཁྲུས་ཀྱི་ཆོ་ག་རབ་ཏུ་བཤད།། 
ཁ་དོག་ལྔ་ཡི་རྡུལ་ཚོན་ནམ།། 
ཡང་ན་རྡུལ་ཚོན་དཀར་པོ་ཡིས།། 
དཔག་དཀའ་སྐྲག་པར་བྱེད་པ་ཡི།། 
དཀྱིལ་འཁོར་འཇིགས་པ་བྲི་བར་བྱ།། 
དེར་ནི་བུམ་པ་ལྟོ་ཆེ་བ།། 
ཟླུམ་པོ་བཞི་ནི་གཞག་པར་བྱ།། 
ཤེས་རབ་ཅན་གྱིས་ཆུ་ཡིས་དགང་།། 
རས་ཀྱིས་ཀྱང་ནི་དཀྲི་བར་བྱ།། 
རང་གི་ཁྲག་གིས་མཚན་མ་བྲི།། 
བུད་མེད་མོ་ཤམ་དེ་ཡི་ནི།། 
ཁམས་ཀྱི་གཙོ་བོ་བླངས་ནས་ནི།། 
མཁས་པས་བུམ་པའི་ཁ་ལ་བྱུག།
དེ་ནས་ཁྲག་འཐུང་གོ་འཕང་ལ།། 
གནས་པ་བསྒོམ་པའི་མཆོག་ལྡན་པས།། 
ནག་པོ་དམར་མོ་འཇིགས་ཆེན་པོ།། 
རྡོ་རྗེ་ཧཱུྃ་ལས་པད་དག་བྱུང་།། 
འཇིགས་པའི་མེ་ལྟར་འཇིགས་བྱེད་པ།། 
ཞལ་གཅིག་བ་ལ་ཕྱག་བཞི་པ།། 
བླ་མ་འཇིགས་པའི་གར་བྱེད་ཅིང་།། 
མཁས་པས་ཧཱུྃ་ནི་སྒྲོགས་བཞིན་པ།། 
བློ་ལྡན་བུམ་པའི་ནང་དུ་བསམ།། 
དེ་ནས་རལ་གྲི་འཛིན་པ་ཡི།། 
སྐྱེས་པ་བཞི་པོ་གྲགས་ཆེན་པོ།། 
ཁྲོ་བོ་གཞན་གྱི་སེམས་དང་ལྡན།། 
འཇིགས་ཆེན་སྐྱེས་བུ་དེ་རྣམས་ཀྱིས།། 
རལ་གྲིས་ནམ་མཁར་བསྣུན་ཅིང་གསོད།། 
སངས་རྒྱས་ཐོད་པའི་སྦྱོར་བ་དང་།། 
འདི་ལྟ་བུ་ཡི་སྦྱོར་ལྡན་པས།། 
དེ་བཞིན་དུ་ནི་བུད་མེད་བཀྲུ།། 
སྐད་ཅིག་དེ་ལ་བཀྲུས་ཙམ་གྱིས།། 
བུད་མེད་བུ་དང་ལྡན་པར་འགྱུར།། 
སངས་རྒྱས་ཐོད་པ་ཞེས་བྱ་བ་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་སྨན་ཆེན་པོ་ཁྱད་པར་ཅན་དང་།
མོ་ཤམ་གྱི་ཁྲུས་ཀྱི་ཆོ་གའི་ལེའུ་སྟེ་བཅུ་པའོ།།།། 
དེ་ནས་ཡང་དག་རབ་བཤད་པ།། 
མཁའ་ལྡིང་སྦྱོར་ལས་བྱུང་བའི་ལེའུ།། 
སྔོན་དུ་གསུངས་པའི་ཆོ་ག་ཡིས།། 
མཁས་པས་དཀྱིལ་འཁོར་བྲི་བར་བྱ།། 
བློ་ལྡན་ཧེ་རུ་ཀ་དང་ནི།། 
ཀུན་ནས་རྣལ་འབྱོར་མ་བརྒྱད་བསྐྱེད།། 
མཚན་མ་ཕྱག་སོགས་སྔོན་གསུངས་བཞིན།། 
ཁ་དོག་དཀར་པོ་འབའ་ཞིག་ཉིད།། 
ཕྱོགས་ཀྱི་རྣལ་འབྱོར་མ་དཀར་ཞིང་།། 
མཚམས་ཀྱི་དམར་པོ་ཉིད་ཡིན་ནོ།། 
སྔོན་དུ་གསུངས་པའི་ཆོ་ག་ཡིས།། 
མཁས་པས་དཀྱིལ་འཁོར་བྱིན་གྱིས་བརླབ།། 
བུམ་པ་རྣམ་པ་བཞི་པོ་ལ།། 
སྔོན་གསུངས་ཕྱག་མཚན་བྲི་བར་བྱ།། 
རིག་པ་འཛིན་པའི་སྦྱོར་བ་ཡིས།། 
ཕྱིས་ནི་སློབ་མ་རྗེས་སུ་གཟུང་།། 
སྔོན་གྱི་ཆོ་གས་གསོལ་བཏབ་སྟེ།། 
སྦྱིན་དང་ཚོགས་ཀྱི་འཁོར་ལོ་དང་།། 
དེ་ནས་དཀྱིལ་འཁོར་མཆོད་པར་བྱ།། 
སླར་ཡང་གསང་སྔགས་འདི་ཡིས་ནི།། 
སློབ་མ་རྗེས་སུ་གཟུང་བར་བྱ།། 
ས་སྟེངས་ན་ནི་དུས་ཟིན་ལ།། 
ཅུང་ཟད་གསོ་བར་མི་ནུས་ཏེ།། 
ནམ་མཁའ་ལྡིང་ཅན་གྱིས་བཏང་ཞིང་།། 
དུས་སུ་ཟིན་ཅེས་སྨྲ་བ་ནི།། 
སངས་རྒྱས་ཐོད་པའི་རྣལ་འབྱོར་པ།། 
བློ་ལྡན་དེ་ནས་ལས་བརྩམ་མོ།། 
བདག་ཉིད་ཧེ་རུ་ཀར་གྱུར་ཅིང་།། 
ཀུན་ནས་རྣལ་འབྱོར་མ་བརྒྱད་དེ།། 
དེ་ཀུན་སྐུ་ནི་དཀར་པོ་རུ།། 
ཆོ་ག་བཞིན་དུ་སྦྱར་བར་བྱ།། 
འབྲས་བཏགས་རང་བཞིན་བླངས་ནས་ནི།། 
རིག་པ་འཛིན་པ་གཉིས་བྱའོ།། 
ཤིན་ཏུ་མཉམ་པར་གཞག་པ་ཡིས།། 
དེ་ཡི་ལག་པར་རལ་གྲི་སྦྱིན།། 
དེ་ཡི་སྙིང་གར་སྔགས་བཞུགས་པ།། 
འདབ་མ་གང་དང་གང་དེ་ལ།། 
མར་ཁུ་ཆེ་བྱས་སྣག་ཚ་དང་།། 
མཁས་པས་སྔགས་ནི་བྲི་བར་བྱ།། 
ཨོྃ་བུདྡྷ་ཀ་པཱ་ལེ་ནི་ཧྲཱིཿ་ཨོྃ་ཀ་པཱ་ལ་ནི་བཛྲི་ཎི་ཨཿ་བི་དྷྭཾ་ས་ཡ་སརྦྦ་ནཱ་ག་ན་ཨུ་ད་པ་ཡ་དྱ་དྷ་ར་ནི།
བི་བྷ་བ་ཡ་ཀ་ལ་ད་ཤ་ན།
བྷོ་བྷོ་བྷ་ག་པ་ཏི།
བུདྡྷ་ཀ་པཱ་ལ་ནཱི།
སརྦྦཱ་ན་ཎ་ཀྵ་ཡྃ་ཀ་རཱི་ཧ་ཧ་ཧ་སྭཱ་ཧཱ།
རིག་པ་འཛིན་པའི་སྔགས་སོ།། 
དེ་ལྟར་ཡོངས་སུ་རྫོགས་ནས་ནི།། 
འདབ་མ་སྙིང་ཁར་གཞུག་པར་བྱ།། 
གསང་སྔགས་འདི་དང་ལྕུག་མ་ཡིས།། 
ལན་བདུན་བར་དུ་སྤྱན་དྲང་ངོ།། 
ཨོྃ་བུདྡྷ་ཀ་པཱ་ལི་ནི་གྷ་ཊ་གྷ་ཊ།
གྷ་ཌ་གྷ་ཌ་ཧྲི་ཧྲི་ཧཿ་ཧཿ།
ཧེ་ཧེཿ་ཧྃ།
ལན་བདུན་བསྔགས་པ་ཙམ་གྱིས་ནི།། 
རིག་པ་འཛིན་པ་རྣམ་པ་གཉིས།། 
བར་སྣང་དུ་ནི་ལྡིང་འགྱུར་ཏེ།། 
གཅིག་ནི་དུམ་བུ་དུམ་བུ་རུ།། 
ས་ལ་ལྟུང་བ་རུ་ནི་འགྱུར།། 
དུས་ཟིན་འདིར་ལངས་ཐེ་ཚོམ་མེད།། 
གཞན་ཡང་སྟོར་བ་རྙེད་དཀའ་གང་།། 
བད་སྟེགས་ལ་སོགས་བཅྭ་ལྔ་པོ།། 
གླེགས་བམ་ལ་ནི་བྲི་མ་བྱས།། 
བླ་མའི་དྲིན་ལས་ཤེས་པར་བྱ།། 
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་རིག་པ་འཛིན་པའི་སྦྱོར་བའི་མན་ངག་ངེས་པའི་ལེའུ་སྟེ་བཅུ་གཅིག་པའོ།།།། 
དེ་ནས་ཕྱག་ན་རྡོ་རྗེས་རྣལ་འབྱོར་མ་སྣ་ཚོགས་སྡེ་མ་ལ་ཡང་དང་ཡང་དུ་ཕྱག་འཚལ་ཏེ།
འདི་སྐད་ཅེས་གསོལ་ཏོ།། 
རྣལ་འབྱོར་མ་ཡི་གཙོར་གྱུར་པ།། 
ཤེས་རབ་ཆེན་པོའི་ལྷ་མོ་ལེགས།། 
ཁྱོད་ཀྱིས་གསུངས་པའི་སྦྱོར་བ་གང་།། 
འཇིག་རྟེན་ན་ཡང་རྙེད་པར་དགའ།། 
བདག་གིས་རྒྱུད་ཀུན་མཐོང་མོད་ཀྱི།། 
སྦྱོར་བ་འདི་དག་རྙེད་པར་དཀའ།། 
རྒྱུད་འདིར་ཁྱོད་ཀྱིས་གང་གསུངས་པ།། 
སངས་རྒྱས་ཀུན་གྱིས་མ་བཤད་དོ།། 
ཨེ་མའོ་སེམས་ཅན་དོན་ལ་བརྩོན།། 
ཨེ་མའོ་སངས་རྒྱས་ཀུན་སྐྱེད་མ།། 
ཨེ་མའོ་ཕྱག་རྒྱ་ཆེ་ལ་བརྩོན།། 
སྔགས་རྣམས་ཀུན་གྱི་རབ་སྦྱོར་མ།། 
ཤིན་ཏུ་རྙེད་དཀའ་གང་ཡིན་དེས།། 
རྣལ་འབྱོར་པ་གང་ངོ་མཚར་བ།། 
སྣ་ཚོགས་བྱེད་འགྱུར་ལྷ་མོ་གསུངས།། 
དང་པོའི་ལེའུ་གང་གང་གསུངས།། 
སྦྱོར་དེ་ལྷ་མོས་བདག་ལ་ཤོད།། 
འདི་ལྟ་བུ་ཡི་ཚིག་གསན་ནས།། 
རྣལ་འབྱོར་མ་ནི་སྣ་ཚོགས་སྡེ།། 
བཞད་ཅིང་ཤིན་ཏུ་བཞད་པ་ཡིས།། 
ལྷ་རྣམས་ཅད་སྒྲག་པ་དང་།། 
བདུད་སྡེ་ཐམས་ཅད་འབྲོས་པ་དང་།། 
བགེགས་རྣམས་ཐམས་ཅད་འཇིག་པར་འགྱུར།། 
ཨེ་མའོ་བཞད་པའི་ངེས་པ་ཡིས།། 
རྒྱལ་བའི་མཆོག་ཀུན་ངོ་མཚར་རོ།། 
གསུངས་པ།
རྒྱལ་མཚན་འཕྱང་བ་བླངས་བྱས་ལ།། 
དེ་ཡི་ཤ་ཡང་བླང་བྱ་ཞིང་།། 
དེ་ཡི་རྐེད་ཆའི་རུས་པ་ནི།། 
བླངས་ནས་ཐ་བ་ཁུང་དུ་ནི་བྱ།། 
དེ་ཡི་ཐོད་པའི་རྗེས་བཟུང་སྟེ།། 
རྒྱུས་བསྡོང་བུར་བྱས་ཏེ་གཞག།
དེ་ཡི་མར་ཁུས་དགང་བྱ་ཞིང་།། 
ཐབ་ཁུང་གྲུ་གསུམ་སྟེང་དུ་གཞག།
གཞན་ཡང་དུད་པ་འབེབས་པ་དང་།། 
ཇི་སྲིད་དུད་པ་ཆགས་ཀྱི་བར།། 
སངས་རྒྱས་ཐོད་པའི་རྣལ་འབྱོར་བས།། 
གསང་སྔགས་འདི་ནི་བཟླས་པར་བྱ།། 
ཨོྃ་བུདྡྷ་ཀ་པཱ་ལི་ནི་བྷ་ར་བྷ་ར།
དྷ་དྷ་ར།
དྷ་དྷ་ར།
དྷ་རཱ་པ་ཡ་དྷ་རཱ་པ་ཡ།
ཤོ་ཥ་ཡ།
ཤོ་ཥ་ཡ།
ཏ་པ་ཡ་ཏ་པ་ཡ།
ཏྲཱྃ་ཏྲཱྃ་ཨོྃ་མྃས་ར་དྷཱ་ཀུ་རུ་ཀུ་རུ་བྷོ་བྷ་ག་པ་ཏེ་བུདྡྷ་ཀ་པཱ་ལ་སྱ་ཛྙཱ་མ་ལཾ་གྷ་ཡ་ཤཱི་གྷྲཾ་ཀ་ཛ་ལ་པ་ཏཾ།
པ་ཏ་ཡ་པ་ཏ་ཡ།
ཏྲཱྃ་ཏྲཱྃ་ཨ་ཧཱུྃ་སྟམ་བྷ་ཡ་བྷོ་བྷ་ག་བ་ཏི་ཧཱུྃ་ཨྃ་ཕཊ།
འདི་ལྟར་སྔགས་ཀྱི་རྒྱལ་པོ་ཡིས།། 
འཇིག་རྟེན་གསུམ་ཡང་སྐེམས་པར་བྱེད།། 
འབྱུང་པོ་རོ་ལངས་མཁའ་འགྲོ་མ།། 
སྲིན་པོ་ཤ་ཟ་ལ་སོགས་དང་།། 
གཞན་ཡང་རུང་སྟེ་བགེགས་དེ་རྣམས།། 
ཐོས་པ་ཙམ་གྱིས་འབྲོས་པར་འགྱུར།། 
ཇི་སྲིད་དུད་པ་མ་བབས་པ།། 
དེ་སྲིད་སྔགས་ནི་བཟླ་བར་བྱ།། 
དུད་པ་བསམ་ཐག་ཏུ་ནི།། 
ལག་པ་གཉི་གས་གཟུང་བར་བྱ།། 
དེ་ནས་བློ་ཆེན་རྣལ་འབྱོར་པས།། 
རོལ་རྩེད་ཕྲེང་བ་བཏུང་བར་བྱ།། 
བུ་མོ་ལོ་ནི་བཅུ་དྲུག་མ།། 
ལང་ཚོའི་གཟུགས་ལ་བརྩེ་བ་ཅན།། 
འདི་ནི་རྣལ་འབྱོར་པ་ཡིས་སྤྱད།། 
གཅིག་ཏུ་སེམས་ཅན་དོན་འབད་པ།། 
གཅེར་བུ་སྐྲ་གྲོལ་གྱུར་པ་ཡི།། 
མཁས་པས་ཧི་ཧིའི་སྔགས་བཏོན་ཏེ།། 
རོལ་རྩེད་ཕྲེང་མ་བཏུང་བར་བྱ།། 
དེ་ཡི་རྗེས་ལ་རྩེ་འཇོ་བརྩམ།། 
ཤིན་ཏུ་བཞད་གྱུར་ཕེད་མཛད་པའི།། 
བརྩེ་བ་ཆེན་པོའི་ལག་གཡོན་དུ།། 
དུད་ཆེན་མཆོག་ནི་གཞག་པར་བྱ།། 
སྦྱོར་བ་ལ་ནི་མཁས་པ་ཡིས།། 
ཕྱིས་ནི་པགས་ཀྱིས་བྱ་བ་བྱ།། 
པདྨ་ལས་བྱུང་རྫས་གང་ཞིག།
དེ་ཉིད་ཀྱིས་ནི་དུད་པ་མཉེ།། 
མིང་མེད་མཐེ་བོས་མེ་ཏོག་སྦྱིན།། 
རིལ་བུ་བརྒྱ་དང་རྩ་བརྒྱད་བྱ།། 
རིལ་བུ་རེ་རེ་རེ་རེ་ལ།། 
གསང་སྔགས་བརྒྱ་དང་རྩ་བརྒྱད་བཟླ།། 
ཨོྃ་བུདྡྷ་ཀ་པཱ་ལི་ནི་ཏྲཱྃ་ཧྲཱིཿ་ཧཱུྃ་ཕཊ།
འཇིག་རྟེན་གསུམ་ན་རྙེད་དཀའ་ཞིང་།། 
རྒྱུད་རྣམས་ཀུན་ཏུ་རྙེད་དཀའ་བ།། 
རྣལ་འབྱོར་མས་ཀྱང་རྙེད་དཀའ་བའི།། 
སྔགས་འདི་ཡིས་ནི་དུད་པ་བསྒྲུབ།། 
སྲིན་ལག་གི་ནི་སོར་མོ་ཡིས།། 
མིག་ལ་དུད་པ་བྱུགས་ཙམ་གྱིས།། 
སྟོང་གསུམ་རྡུལ་ཕྲན་ལྟ་བུ་ཡི།། 
སངས་རྒྱས་ཐམས་ཅད་མཐོང་བར་འགྱུར།། 
དཔག་ཚད་འབུམ་ཕྲག་བརྒྱད་ཅུ་ཡི།། 
སྟེང་དང་འོག་ནི་མཐོང་བར་འགྱུར།། 
ལག་པ་གཡོན་པས་མཉེས་ཙམ་གྱིས།། 
སྐད་ཅིག་དེ་ལ་རྣལ་མར་འགྱུར།། 
མཛུབ་མོས་བྱུགས་བ་ཙམ་གྱིས་ནི།། 
རྒྱུ་དང་མི་རྒྱུ་མཐོང་འགྱུར་ཏེ།། 
འབྱུང་པོ་ཡི་དགས་ཤ་ཟ་དང་།། 
གཞན་ཡང་གྲུབ་པ་རྣམས་དང་ནི།། 
དཔག་ཚད་བྱ་བ་སྟོང་ཕྲག་གི།། 
སྟེང་དང་འོག་ནི་མཐོང་བར་འགྱུར།། 
ལག་པ་གཡོན་པས་མཉེས་ཙམ་གྱིས།། 
རྣལ་མར་འགྱུར་བར་ཐེ་ཚོམ་མེད།། 
གུང་མོས་བྱུགས་པ་ཙམ་གྱིས་ནི།། 
ཤིན་ཏུ་ངོ་མཚར་བྱེད་འགྱུར་ཏེ།། 
ཕེག་བརྡབས་བདུན་གྱི་སྒྲ་ཚད་དུ།། 
ནག་པོ་འབར་བྱེད་རྩེ་མོ་ཡིས།། 
སྤྲིན་རྣམས་ཐམས་ཅད་འཐོར་བར་འགྱུར།། 
འདི་ལྟའི་དུད་པ་རྙེད་པར་དཀའ།། 
ལག་པ་གཡོན་པས་མཉེས་ཙམ་གྱིས།། 
སྐད་ཅིག་དེ་ལ་མི་རུ་འགྱུར།། 
མཐེ་བོང་གིས་ནི་དུད་པ་ཡི།། 
བདག་ཉིད་ཆེན་པོ་བྱུགས་ཙམ་གྱིས།། 
གཟུགས་བརྙན་མཚན་མ་རི་དང་ཤིང་།། 
གཞན་དག་གང་ཡང་རུང་པ་རྣམས།། 
ཁྲོ་བོའི་ལྟ་བས་བལྟས་ཙམ་གྱིས།། 
དུམ་བུ་སྟོང་དུ་འགྱུར་བ་ཡིན།། 
གཡོན་པས་མཉེས་པ་ཙམ་གྱིས་ནི།། 
རྣལ་མར་འགྱུར་བར་ཐེ་ཚོམ་མེད།། 
མཐེའུ་ཆུང་གིས་ནི་མིག་བྱུ་གསན།། 
སྐད་ཅིག་དེ་ལ་མི་སྣང་འགྱུར།
སངས་རྒྱས་ཀྱིས་ཀྱང་གཟིགས་མི་འགྱུར།། 
སྐད་ཅིག་སུམ་ཅུ་གསུམ་དུ་འཁོར།། 
མཛོད་དང་བུད་མེད་རྫས་ཉིད་དང་།། 
དངོས་པོ་གང་དང་གང་འདོད་པ།། 
དུད་པའི་བདག་ཉིད་ཆེན་པོ་ཡིས།། 
སྐད་ཅིག་དེ་ལ་འཕྲོག་པར་འགྱུར།། 
འདི་ལྟ་བུ་ཡི་དུད་མཆོག་གི།། 
སྦྱོར་བ་སྣ་ཚོགས་ལེགས་པར་བཤད།། 
དེ་ནི་མིག་ལ་བྱུགས་ཙམ་གྱིས།། 
རང་གི་གཟུགས་ནི་བསྒྱུར་བར་བྱེད།། 
དུད་པ་འདི་ནི་བྱུགས་ཙམ་གྱིས།། 
རིག་པ་འཛིན་པའི་གཙོ་བོར་འགྱུར།། 
བྱ་རོག་འུག་པ་བྱ་རྒོད་དང་།། 
སྤྲུལ་དང་ཁྱི་དང་ཅེ་སྤྱང་དང་།། 
སྟག་དང་གུང་དང་བྱི་ལ་དང་།། 
སྤྲང་བུ་གླང་པོ་བོང་བུ་རུ།། 
དེ་ལྟར་དུད་པ་ཆེན་པོ་ཡིས།། 
སྣ་ཚོགས་པ་ཡི་ལས་བྱེད་པའོ།། 
ཀུན་ལ་ལས་ཀུན་ཡོད་མོད་ཀྱི།། 
སྦྱོར་བ་འབའ་ཞིག་རྙེད་པར་དཀའ།། 
སྦྱོར་བ་གླེགས་བམ་ལ་མ་བྲིས།། 
བླ་མའི་ཞལ་ནས་ཤེས་པར་བྱ།། 
དེ་ནས་ཡང་དག་རབ་བཤད་དེ།། 
སྦྱོར་བ་ཤིན་ཏུ་རྙེད་དཀའ་བ།། 
སྔགས་དང་རུས་པའི་སྦྱོར་བ་ཡིས།། 
རྟག་ཏུ་སྣ་ཚོགས་ལས་བྱེད་དོ།། 
གླང་པོའི་རུས་པས་བསད་པའི་སྦྱོར་བ་བྱའོ།། 
ཨོྃ་བུདྡྷ་ཀ་པཱ་ལི་ནཱི་ཧྲཱིཿ་ཧཱུྃ།
རྟ་ཡི་རུས་པས་བསྐྲད་པ་རྙེད་པར་དཀའ་བ་བྱའོ།། 
ཨོྃ་བུདྡྷཱ་ཀ་པཱ་ལི་ནཱི་ཁྃ་ཧྲཱིཿ་ཧཱུྃ་ཕཊ།
བ་ལང་གི་རུས་པས་དགྲའི་སྙིང་གར་ཕུར་བུ་གདབ་པར་བྱའོ།། 
ཨོྃ་བུདྡྷ་ཀ་པཱ་ལི་ནཱི་ཏྲཱྃ་ཧྲཱིཿ།
ཁྱིའི་རུས་པས་རེངས་པ་ཆེན་པོ་བྱ་བར་གསུངས་སོ།། 
ཨོཾ་བུདྡྷ་ཀ་པཱ་ལི་ནཱི་ཨཱཿ་ཧཱུྃ་ཕཊ།
རུས་པ་ཆེན་པོས་ནི་དགུག་པར་བྱའོ།། 
ཨོྃ་བུདྡྷ་ཀ་པཱ་ལི་ནཱི་ཧྲཱིཿ་བཽ་ཥཊ།
བོང་བུའི་རུས་པས་རྨོངས་པར་བྱའོ།། 
ཨོྃ་བུདྡྷ་ཀ་པཱ་ལི་ནཱི་བྲུྃ་ཧཱུྃ།
འུག་པའི་རུས་པས་དབང་དུ་བྱའོ།། 
ཨོྃ་བུདྡྷ་ཀ་པཱ་ལི་ནཱི་ཏྲཱྃ་ཧྲཱིཿ་ཧཱུྃ།
བྱ་རྒོད་ཀྱི་རུས་པས་དབྱེ་བར་བྱའོ།། 
ཨོྃ་བུདྡྷ་ཀ་པཱ་ལི་ནཱ་ཧཱཿ་ཕཊ་ཧཱུྃ།
བོང་བུའི་རུས་པས་རེངས་པར་བྱའོ།། 
ཨོྃ་བུདྷཱ་ཀ་པཱ་ལི་ནཱི་བཛྲི་ཎི་ཏྲྃ།
ཅེ་སྤྱང་གི་རུས་པས་གཡུལ་ལས་རྒྱལ་བར་བྱེད་དོ།། 
ཨོཾ་བུདྡྷ་ཀ་པཱ་ལི་ནཱི་བྷ་ག་བ་ཏི་དྷ་ར་དྷ་ར་ཧ་ཧེ་ཧོ་ཧ་ཧ།
མ་ཧེའི་རུས་པས་དགའ་ཞིང་རྩེ་བས་ལོ་བཅུ་གཉིས་སུ་ཉིན་དང་མཚན་དུ་དེའི་བྱང་ཆུབ་སེམས་མི་ལྟུང་ངོ།། 
ཨོྃ་བུདྡྷ་ཀ་པཱ་ལི་ནཱི་ར་མ་ར་མ་ཀྲི་ཊ་ཀྲི་ཊ་ཧ་ཧ།
སྦྲུལ་གྱི་རུས་པས་ཤིང་རྩད་ནས་འདོན་ནོ།། 
ཨོྃ་བུདྡྷ་ཀ་པཱ་ལི་ནཱི་ཏ་ཊ་ཏ་ཊ།
ཏྲ་ཏ་ཡ་ཏྲ་ཏ་ཡ།
མ་ཏ་སྥོ་ཊ་ཡ་སྥོ་ཊ་ཡ།
ཨུདྤ་ཊ་ཡ་ཧཱུྃ་ཕཊ།
སྟག་གི་རུས་པས་རི་འདེགས་པར་བྱེད་དོ།། 
ཨོྃ་བུདྡྷ་ཀ་པཱ་ལི་ནཱི།
གྷ་ར་གྷ་ར།
མ་ཊ་མ་ཊ་ཏྲ་ཊ་ཡ་ཏྲ་ཊ་ཡ།
གྷ་ཊཱ་པ་ཡ་གྷ་ཊཱ་བ་ཡ།
སྥོ་ཊ་སྥོ་ཊ་མོ་ཊ་མོ་ཊ་ཡ་སཾ་ཀྲ་མ་ཡ་ཧྲཱིཿ་ཧཱུྃ་ཏྲྃ་ཕཊ།
ལྕགས་ཀྱུས་ནི་ནགས་སྟུག་པོ་སྟོང་པར་བྱེད་དོ།། 
ཨོྃ་བུདྡྷ་ཀ་བཱ་ལི་ནཱི་བཛྲེ་ནཱ་ཤ་ཡ་མ་ར་ཡ་གྷུ་ཊ་གྷུ་ཊི་ནི་སརྦྦ་བི་ན་ཡ་ཏི་ན་ཧྲི་ཡེ་ཡཾ་ཏ་ཌ་ཡ་བྷི་ཏྲཱ་པ་ཡ་ཙ་མཾ་ཙ་མཾ།
བྷྲ་མ་ཡ་བྷྲ་མ་ཡ།
བྷོ་བྷ་ག་བ་ཏི་ཨྃ་ཨྃ་ཏ་ཊ་ཧཱུྃ་ཕཊ།
སེམས་གཅིག་དྲི་མེད་མེ་ལོང་བཞིན།། 
གང་བསམས་དེ་ཡང་གཟུགས་བརྙན་དང་།། 
རྨི་ལམ་ལྟ་བུར་ཤེས་མོད་ཀྱི།། 
འོན་ཀྱང་རྣམ་པར་རྟོག་པས་བཟུང་།། 
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པའི་གསང་བའི་ཡང་ཤིན་ཏུ་གསང་བ་ལས་སྔགས་སྣ་ཚོགས་ཀྱི་རབ་ཏུ་སྦྱོར་བའི་ལེའུ་སྟེ་བཅུ་གཉིས་པའོ།།།། 
དེ་ནས་ཡང་དག་རབ་བཤད་པ།། 
རྣམ་དག་ལེའུ་རབ་རྙེད་དཀའ།། 
ནེ་ནེ་མོ་དང་ཚ་མོ་དང་།། 
མ་དང་བུ་མོ་ཆུང་མ་ཉིད།། 
གལ་ཏེ་ཕྱག་རྒྱ་ཆེ་འདོད་ན།། 
ཤེས་རབ་ཅན་གྱིས་འདི་དག་སྤྱད།། 
གཡུང་མོ་དང་ནི་གར་མཁན་མ།། 
ཁྲུས་མཁན་མ་དང་གཏུམ་མོ་ཡི།། 
བུ་མོ་ཀོ་བ་བྱེད་པར་གསུངས།། 
བློ་དང་ལྡན་པས་འདི་དག་སྤྱད།། 
དེ་ལྔ་རྣལ་འབྱོར་མ་ཡི་མཆོག།
དེ་ནས་ཡང་དག་རབ་བཤད་པ།། 
མ་དག་པ་ཡི་སེམས་སྦྱང་ཕྱིར།། 
མིག་ནི་སྲིང་མོར་གྱུར་པ་སྟེ།། 
རྣ་བ་ཚ་མོ་ཉིད་ཡིན་ནོ།། 
སྣ་ནི་མ་རུ་འགྱུར་བ་སྟེ།། 
ལྕེ་ནི་བུ་མོ་ཉིད་ཡིན་ནོ།། 
ཡིད་ནི་ཆུང་མར་འགྱུར་བ་སྟེ།། 
ལྔ་པོ་དེ་རྣམས་མཆོག་ལྷ་མོ།། 
ཕྱག་རྒྱ་ཆེན་པོ་རབ་སྟེར་མའོ།། 
གཏི་མུག་གར་མཁན་མ་རུ་འགྱུར།། 
ཞེ་སྡང་གཡུང་མོ་ཉིད་ཡིན་ནོ།། 
འདོད་ཆགས་ཁྲུས་མཁན་མ་ཡིན་ཏེ།། 
ང་རྒྱལ་གཏུམ་མོ་ཉིད་ཡིན་ནོ།། 
ཕྲག་དོག་ཀོ་བ་བྱེད་མའོ།། 
ལྔ་པོ་དེ་རྣམས་བུད་མེད་མཆོག།
གཟུགས་ལས་གཏི་མུག་སྐྱེ་བ་སྟེ།། 
སྒྲ་ལས་ཞེ་སྡང་སྐྱེ་བ་ཡིན།། 
དྲི་ལ་ལོངས་སྤྱད་པས་འདོད་ཆགས།། 
རོ་ལས་ང་རྒྱལ་ཉིད་ཡིན་ཏེ།། 
རེག་བྱ་ལས་ནི་ཕྲག་དོག་སྐྱེ།། 
སེམས་ཀྱི་དག་པ་ཉིད་ཡིན་ནོ།། 
ད་ཕྱིར་རྣལ་འབྱོར་བློ་ཆེན་གྱིས།། 
ཤིན་ཏུ་སྦྱོར་བའི་སེམས་ཀྱིས་ནི།། 
སྐྱེས་འདིར་དངོས་གྲུབ་མ་ཐོབ་ཀྱང་།། 
སྐྱེ་གཞན་སྲིད་པར་དངོས་གྲུབ་འཐོབ།། 
ཇི་ལྟར་དངོས་པོ་མེད་པར་བསྒོམ།། 
ཇི་ལྟར་དངོས་པོ་བསྒོམ་པར་བྱ།། 
དངོས་པོ་བསྒོམ་བྱ་ཇི་ལྟར་འགྱུར།། 
སྲིང་མོའི་གཟུགས་ནི་ཇི་ལྟར་ཡིན།། 
དཀར་མོ་ལྗང་ཁུ་སྔོན་མོའི་མདོག།
འདི་ལྟའི་གཟུགས་དང་ལྡན་པར་ནི།། 
དག་པའི་སེམས་ཀྱིས་བལྟ་མི་བྱ།། 
ཚ་མོས་ཇི་ལྟར་སྒྲ་ཐོས་པའི།། 
སྒྲ་གྲག་པ་ནི་རྣམ་གསུམ་ཉིད།། 
འདི་ལྟའི་སྦྱོར་དང་ལྡན་པར་ནི།། 
དག་པའི་སེམས་ཀྱིས་མཉན་མི་བྱ།། 
རབ་སྦས་སྐྱེད་མ་གང་ཡིན་དེས།། 
དྲི་ནི་རྣམ་པ་གསུམ་བལྟས་པ།། 
ལྟ་མིན་ཡིད་དང་ལྡན་པ་ལ།། 
ཇི་ལྟར་འདོད་ཆགས་སྐྱེ་བར་འགྱུར།། 
ལྕེ་དང་ལྷན་ཅིག་ལོངས་སྤྱོད་རྫས།། 
རོ་དྲུག་མྱངས་པ་ཅི་འདྲ་བ།། 
མྱངས་པས་ལོངས་སྤྱོད་ལྡན་པ་ཡི།། 
མྱངས་པའི་གཟུགས་ནི་ཇི་ལྟ་བུ།། 
ཡིད་ཀྱིས་ལོངས་སྤྱོད་དགའ་བདེ་ཉིད།། 
ཡིད་ཀྱིས་གཉི་ག་སྤྱད་པས་བདེ།། 
དེར་ནི་རྟག་པ་ཡོད་མ་ཡིན།། 
དངོས་པོ་ལས་ནི་དངོས་མེད་ཡོད།། 
དངོས་མེད་ལ་ཡང་དངོས་པོ་ཉིད།། 
དངོས་དང་དངོས་མེད་གཉི་ག་སྟོང་།། 
འདི་དག་སེམས་ཀྱི་དག་པ་ཉིད།། 
དེ་ནས་གཞན་ཡང་རབ་བཤད་པ།། 
ཕྱི་ཡི་ལུས་ནི་སྦྱང་ཕྱིར་རོ།། 
ལྟ་དང་ལྡན་པ་སྙིང་རྗེ་སྟེ།། 
འཁྱུད་པ་བྱམས་པར་འགྱུར་བའོ།། 
དྲུད་པའི་སྦྱོར་བའི་བདག་ཉིད་ནི།། 
དགའ་བ་ཡན་ལག་མ་ཡི་མཆོག།
གཉི་ག་འདུས་ལས་གང་འཇོག་པ།། 
དེ་ནི་བདག་གིས་བཏང་སྙོམས་གསུངས།། 
དེ་ལྟར་དངོས་པོའི་སྦྱོར་ལྡན་པ།། 
ཇི་ལྟར་འདོད་ཆགས་ཀྱིས་འཆིང་འགྱུར།། 
མཐོང་བ་ལས་ནི་འདོད་ཆགས་སྐྱེ།། 
འཁྱུད་ལས་འབྲས་བུ་ཅུང་ཟད་ཙམ།། 
དྲུད་པ་ལས་ནི་དགའ་བ་སྐྱེ།། 
ཀུན་གྱི་མཐའ་མར་དགའ་བྲལ་ལོ།། 
དེ་ལྟར་དགའ་དང་དགའ་བྲལ་འབྲས།། 
ཁམས་གསུམ་པ་ལས་སྐྱེ་བར་འགྱུར།། 
རབ་དགའ་སེམས་ཀྱི་སྦྱོར་བ་ཡིས།། 
དངོས་པོ་གསུམ་གྱིས་འཆིང་མི་འགྱུར།། 
བཟའ་དང་བཏུང་བ་གང་ཅིའང་རུང་།། 
བདེ་བ་འབབ་པའི་ཁ་ཟས་རྣམས།། 
དེ་ཀུན་བཤང་དང་གཅི་སོགས་སུ།། 
རྣལ་འབྱོར་རིག་པས་རྟག་ཏུ་བརྟག།
གང་ཅི་རུང་བའི་དགའ་རྩེ་འཇོ།། 
འཁྱུད་པ་དང་ནི་འོ་བྱེད་དང་།། 
ཉེད་དང་འཚིར་བ་ཉིད་ཀྱིས་ནི།། 
ཕྱག་རྒྱ་ཆེན་པོའང་མཐོང་བར་འགྱུར།། 
འདི་ལྟའི་བསྒོམ་དང་ལྡན་པས་ནི།། 
འདི་རུ་འགྲུབ་པར་ཐེ་ཚོམ་མེད།། 
རྣལ་འབྱོར་མ་ལྔས་སངས་རྒྱས་ཀྱི།། 
དཔལ་དང་ཕྱག་རྒྱ་ཆེར་སྟེར་བྱེད།། 
རྣལ་འབྱོར་བ་ཡིས་དེ་མཆོད་ན།། 
འདོད་པ་རྣམས་ཀྱིས་གོས་མི་འགྱུར།། 
ཕྲག་དོག་ལ་སོགས་ཀྱིས་སྦགས་ཀྱང་།། 
དེ་ལ་ཉེས་པས་གནོད་པ་མེད།། 
རྣལ་འབྱོར་པ་ཡི་མཆོག་དེ་ཉིད།། 
སྲིང་བའི་ཉེས་པས་གོས་མི་འགྱུར།། 
ཇི་སྲིད་ཁམས་ནི་ཕྱི་མི་གསོར།། 
སངས་རྒྱས་སྐུ་སྲིད་སྡིག་དང་བྲལ།། 
བྱང་ཆུབ་སེམས་ནི་འཛག་མེད་པ།། 
གང་ཚེ་ཕུན་སུམ་ཚོགས་པའི་ཤིང་།། 
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་སེམས་རྣམ་པར་དག་པའི་ལེའུ་སྟེ་བཅུ་གསུམ་པའོ།།།། 
དེ་ནས་ཡང་དག་རབ་བཤད་པ།། 
སྣ་ཚོགས་སྡེ་མས་བསྔགས་པའི་ལེའུ།། 
དེ་ལྟར་ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་རྣམས་དང་།
རི་རབ་ཀྱི་རྡུལ་ཕྲ་རབ་སྙེད་དང་མཚུངས་པའི་རྣལ་འབྱོར་བ་རྣམས་སྤྱན་དྲངས་ཤིང་མགུ་བའི་སེམས་ཀྱིས་སྣ་ཚོགས་སྡེ་མ་ལ་བཏུད་དེ་བསྟོད་པ།། 
ཨེ་མའོ་བཅོམ་ལྡན་འདས་ལྷ་མོ།། 
སངས་རྒྱས་ཐམས་ཅད་སྐྱེད་བྱེད་མ།། 
དཔལ་དང་གྲགས་པ་ཆེ་ཞིང་འཇིགས།། 
སེམས་ཅན་ཀུན་ལ་ཕན་མཛད་མ།། 
ལྷ་མོ་སྙིང་རྗེ་ཆེ་ལྡན་མ།། 
ཕྱག་རྒྱ་ཆེན་པོ་བློ་ཆེན་མ།། 
དོན་ཆེན་འབྲས་བུ་སྟོན་མཛད་མ།། 
སངས་རྒྱས་ཐོད་པ་ཡི་ནི་རྒྱུད།། 
རྡོ་རྗེ་འཆང་གིས་སྦས་པ་དང་།། 
སངས་རྒྱས་རྣམས་ཀྱིས་མ་གསུངས་ཤིང་།། 
བྱང་ཆུབ་སེམས་དཔའི་ཡུལ་མིན་པ།། 
གསུང་གཅིག་གིས་ནི་གསལ་མཛད་དེ།། 
དེ་ནི་ལྷ་མོ་ཁྱོད་ཀྱིས་གསུངས།། 
ཨེ་མའོ་སྣོད་ཆེན་ལྷ་མོ་ཁྱོད།། 
རྣལ་འབྱོར་མ་ཀུན་བསྡུས་བྱས་པ།། 
དེ་བཞིན་གཤེགས་ཀུན་ཡུལ་མིན་པ།། 
རྙེད་དཀའི་དངོས་གྲུབ་གང་ཡིན་པ།། 
དེ་ནི་ལྷ་མོས་གསལ་བར་མཛོད།། 
གསུངས་པ།
རྣལ་འབྱོར་མ་ནི་ཐམས་ཅད་ཉོན།། 
བྱང་ཆུབ་སེམས་དཔའ་ཐམས་ཅད་དང་།། 
འདོད་ཆགས་བྲལ་དང་བདག་ཆེན་ཉོན།། 
སངས་རྒྱས་དེ་བཞིན་གཤེགས་པ་ཉོན།། 
ཀླུ་དང་ལྷར་བཅས་མི་རྣམས་ཉོན།། 
རྒྱུད་རྒྱལ་འདི་ནི་བཀླགས་ཙམ་གྱིས།། 
བསོད་ནམས་གང་ཡིན་དེ་ཀུན་གྱི།། 
བསོད་ནམས་རྗེས་རང་ཡོངས་སུ་བསྔོ།། 
ཕྱག་རྒྱ་ཆེན་པོའི་དོན་དུ་ནི།། 
སངས་རྒྱས་ཡོན་ཏན་རྣམ་པ་དབུལ།། 
སྔགས་དོན་ཟབ་མོ་རྣམས་དང་ནི།། 
སྦྱོར་བ་ཤིན་ཏུ་རྙེད་དཀའ་བ།། 
གང་ཞིག་གསལ་བྱས་བདག་བཟོད་མཛོད།། 
ཤིན་ཏུ་སྦས་པའི་ཡུལ་དེ་ཡང་།། 
སེམས་ཅན་དོན་དུ་གསལ་བྱས་པས།། 
རྒྱལ་བའི་མཆོག་རྣམས་བདག་བཟོད་མཛོད།། 
དེ་ནས་ཡང་དག་རབ་བཤད་པ།། 
སྔགས་ཀྱི་བཟླས་པ་སྟོབས་པོ་ཆེ།། 
གལ་ཏེ་དངོས་གྲུབ་མཆོག་འདོད་ན།། 
སངས་རྒྱས་ཐོད་སྦྱོར་བཟང་པོ་བཟླ།། 
ཨོྃ་ཧྲཱིཿ་བུདྡྷ་ཧཱུྃ་ཀ་པཱ་ལི་ནཱི་ཨཱཿ།
འཇུག་པ་ལ་ཨོྃ།
འབྱུང་བ་ལ་ཧྲཱིཿ་གནས་པ་ལ་བུདྡྷ།
བདེ་བ་ལ་ཧཱུྃ།
ནུབ་པ་ལ་ཀ་པཱ་ལི་ནཱི།
ལྡང་བ་ལ་ཨཱཿ་འོ།། 
དེ་ལྟར་བཟླས་པ་རབ་རྙེད་དཀའ།། 
སངས་རྒྱས་ཐོད་པའི་སྦྱོར་ཆུད་བཟླ།། 
དེ་ལྟར་ཡིད་ཀྱི་བཟླས་ལྡན་པས།། 
དངོས་གྲུབ་འཐོབ་པར་ཐེ་ཚོམ་མེད།། 
ཨོྃ་བུདྡྷ་ཀ་པཱ་ལི་ནཱི་ཨཱཿ་ཧྲཱིཿ་ཧེཿ་ཧཱུྃ་ཕཊ།
སྙིང་པོའི་སྔགས་སོ།། 
ཨོྃ་བུདྡྷ་ཀ་པཱ་ལི་ནཱི་བཛྲི་ཎི་ཧོ་ཧཱུྃ།
ཨ་དུར་ལ་ཀཱེ་ཧཱུྃ་ཕཊ།
ཉེ་བའི་སྙིང་པོའི་སྔགས་སོ།། 
དེ་ནས་ཡང་དག་རབ་བཤད་པ།། 
དབང་དུས་ཆོ་ག་ཇི་བཞིན་དུ།། 
སློབ་མ་དད་བརྟན་གང་ཞིག་གིས།། 
ཤེས་རབ་མ་ལ་གསོལ་བ་གདབ།། 
དྲི་ཞིམ་པ་ཡི་དངོས་པོ་ཡིས།། 
མཎྜལ་རྣམ་པ་ལྔ་བྱས་ཏེ།། 
སངས་རྒྱས་ཀུན་གྱིས་བརྒྱན་བྱས་པ།། 
ལྷ་མོ་ཆེ་ལ་གསོལ་བ་གདབ།། 
ཞལ་དུ་བཟའ་བའི་རྫས་མཆོག་བསྟབ།། 
རྫས་དེ་རྣམས་ནི་གསོལ་བ་དང་།། 
ཡིད་ནི་ཚིམ་ཞིང་ཐུགས་དགྱེས་སོ།། 
ལྷ་མོ་དགྱེས་པར་མཐོང་ནས་ནི།། 
ཚིག་འདི་དག་གིས་སྨྲ་བར་བྱེད།། 
རྣམ་པར་རྟོག་པ་མང་པོ་ཡིས།། 
གཡོགས་པའི་བག་ཆགས་རབ་ལྡན་པ།། 
འཁོར་བའི་འདམ་དུ་བྱིང་བ་བདག།
མཛེས་མ་ཁྱོད་ཀྱིས་སྐྱོབ་པར་མཛོད།། 
གྲགས་ཆེན་སྙིང་རྗེ་ལྡན་པ་ཡི།། 
ལྷ་མོ་དེ་ནི་ཞི་བར་མཛོད།། 
དེར་ནི་རྒྱན་རྣམས་ཐམས་ཅད་དང་།། 
ལྷབ་ལྷུབ་རྒྱན་རྣམས་དབུལ་བར་བྱ།། 
དད་པ་བརྟན་པའི་སེམས་ཀྱིས་ནི།། 
དེ་ནས་བདག་ཉིད་དབུལ་བར་བྱ།། 
སྣ་ཚོགས་ཟས་དང་སྣ་ཚོགས་བཏུད།། 
དེ་ཡི་མདུན་དུ་དབུལ་བར་བྱ།། 
གང་གིས་ཤེས་རབ་མ་མཉེས་པ།། 
སངས་རྒྱས་ཐམས་ཅད་ཀྱིས་ནི་མཆོད།། 
འདི་ཉིད་ལ་ནི་སངས་རྒྱས་བཞུགས།། 
གཞན་ཡང་དངོས་གྲུབ་གཙོ་བོ་དང་།། 
སྙིང་རྗེ་ལྡན་པ་གཞན་གང་ཞིག།
མཁའ་འགྲོ་མ་ཀུན་འདི་ལ་བཞུགས།། 
གང་དུ་དབང་པོ་འགགས་གྱུར་པ།། 
བདག་རྟོག་རང་བཞིན་ཉམས་པ་སྟེ།། 
ཀྱེ་དེ་ལྷན་ཅིག་སྐྱེས་དགར་འགྱུར།། 
བླ་མའི་ཞལ་སྔར་གསལ་བར་ཞུས།། 
གང་ཞིག་འཆར་དུས་ཚེ་ན་དབང་པོ་དང་།། 
ཡུལ་མཉམ་ནུབ་གྱུར་དེ་ལ་ཕྱག་འཚལ་ལོ།། 
མཁས་པ་རྣམས་ཀྱི་སྙིང་སྦས་སུ་སད་པ།། 
ཕྱིས་ནི་མངོན་དགའ་རྒྱལ་བའི་མཛེས་སྐུ་གཅིག།
སངས་རྒྱས་ཐོད་པ་ཞེས་བྱ་བའི་རྣལ་འབྱོར་མའི་རྒྱུད་བླ་ན་མེད་པ་གསང་བའི་ཡང་ཤིན་ཏུ་གསང་བ་ལས་སྔགས་ཀྱི་བཟླས་པ་དང་།
ཤེས་རབ་མ་ལ་གསོལ་བ་གདབ་པ་དང་།། 
རྒྱུད་ཐམས་ཅད་ཀྱི་གླེང་གཞིའི་ལེའུ་སྟེ་བཅུ་བཞི་པའོ།།།། 
འདི་གསུངས་ནས་སྣ་ཚོགས་སྡེ་མ་ལ་སོགས་པའི་རྣལ་འབྱོར་མ་ཐམས་ཅད་དང་།
ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་རྣམས་རང་རང་གི་གནས་ན་འདུག་སྟེ།
ཅིའང་མི་གསུང་བར་བཞུགས་སོ།། 
སངས་རྒྱས་ཐོད་པ་ཞེས་བྱ་བའི་རྒྱུད་རྣལ་འབྱོར་མ་ཆེན་མོས་གསུངས་པ་མཆོག་ཏུ་གསང་བ་རྫོགས་སོ།།།། 
རྒྱ་གར་གྱི་མཁན་པོ་ཤྲཱི་ག་ཡ་དྷ་ར་དང་།
བོད་ཀྱི་ལོ་ཙྪ་བ་གྱི་ཇོ་ཟླ་བའི་འོད་ཟེར་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།།།། 
